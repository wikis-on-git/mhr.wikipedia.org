{{Викификаций}}
'''Сергей Николаевич Николаев''' ([[23 Ӱярня]] [[1908]] — [[5 Шыжа]] [[1993]]) — [[марий]] [[драматург]] кокла гыч ик эн палыме [[серызе]]. Тудын усталык вий-куатшым, мер пашажым кӱкшын аклыме. [[Морко кундем]]ыште, [[Овдасола (Морко кундем)|Овдасола]] ялысе [[кресаньык]] ешеш 1908 ийыште шочын. Тыштак йоча жапше эртен. Эн ондак шочмо ялысе тӱҥалтыш школышто, вара Арын шымияш школышто тунемын. Школышто С.Чавайнын вуйлатыме {{comment|сылнымут|литератур}} кружокыш коштын, спектакльлаште модын. Тыге калык усталыкше дене сылнымутыш деке шӱмаҥын.

Сергей Николаевын тылеч варасе илышыже, пашаже кӱрылтде гаяк [[Йошкар-Ола]]ште эрта. [[1925]] ий гыч тудо Марий {{comment|туныктышо-влакым ямдылыше техникумышто|педтехникумышто}} тунемеш. Комсомолец-активист семын [[мер]] пашаште тырша. Тиде жапыште сылнымут да [[сымыктыш]] илыш дек утларак кумылаҥеш. Лачак тиде жапыште тудо [[Иван Степанович Ключников-Палантай]] дене палыме лиеш. Уста [[семлызе]] деч калык семын ямжым, сылнымутшым умылаш, шижаш тунемеш. А вара шкежат яллашке лектын мурым пога. Калык мурым уло чон дене йӧратымыже ончыкылык драматурглан кугун полшен. Педтехникумышто Семен Николаев изирак ойлымашым, почеламутым возкалаш тӱҥалеш, южышт техникумышто лекше журналеш да пырдыж газетеш савыкталтыныт. А [[1929]] ийыште техникумым пытармек, Семен Николаев Йошкар-Оласе марий шымияш школышто шочмо йылме ден сылнымутым туныкта. Тыште тудын йырже сылнымут ден сымыктышым йӧратыше [[йоча|йоча-влак]] чумыргат. Да пырля сылнымут да драм кружокым почыт, кид дене возымо сылнымут журналым лукташ тӱҥалыт, спектакльым ямдылат да [[ял]]лашке лектын коштыт.

[[1931]] ий гыч Семен Николаеевич [[Моско]]се туныктышо-влакым ямдылыше институтышто шинчымашым пога. Тушеч Марий Пединститутыш тунемаш кусна. А [[1936]] ий гыч тӱҥалын, тудын пашаже Палантай лӱмеш сем-театральный училищы, Марий драмтеатр, Сымыктыш паша управлений, Марий серызе ушем да моло усталык организаций дене кылдалтын.

Марий калык Семен Николаевым эн ончычак драматург семын пала. «Салика», «У саска», «Вӱдшӧ йога», «Айвика», «Кугу толкын», «Комиссар-влак» - нине да моло пьесыже-влакым калык йӧратен лудеш. Семен Николаевын усталык корныжо эше 30-шо ийла тӱҥалтыштак палемдалтын. Икымше произведенийже – «Ош когарш», ныл кыдежан пьесе. Тудо [[1930]] ийыште савыкталтын. Вес тӱҥалтыш опытшо – «Тревога» лӱман йоча пьесе.

«Ош когаршыжат», «Тревогыжат» самырык авторын але тӱҥалтыш опытшо веле улмаш. Драматург семын тудо калыклан «Салика» {{comment|муро-комедийым|музыкальный комедийым}} возымыж деч вара сайын палыме лиеш. Марий калык «Салика» пьесым шокшын вашлийыж дене драматурглан шулдыран усталык вий-куатым пуэн, тудым у {{comment|кончерысе|сценический}} произведенийлам сераш кумылаҥден. 30-шо ийла мучаште Семен Николаевич моткоч тыршен пашам ышта: самырык годым возымо пьесыжым «18-ше ий» лӱм дене тӧрлатен луктеш, кӱчык жапыште «Вӱдшӧ йога» {{comment|муро-драмым|музыкальный драмым}}, «У саска» комедийым воза. 50-ше ийла тӱҥалтыште эртымгорно пагытым кумдан авалтыше, эпический сынан «Акпарс» драматический повестьым сера.

Сергей Николаевич [[1958]] ий гыч [[Марий Элын Калык серызе]] улеш. [[1980]] ийыште [[С. Г. Чавайн лӱмеш кугыжаныш премийын лауреатше]] лийын. Тудлан Йошкар-Олан почетный гражданинже лӱмым пуымо. Тудын пьесыже-влак теарт {{comment|пончерыште|сценыште}} чарныде ончыкталтыт, калыклан шукерте палыме лийыныт.

[[Категорий:Марий серызе-влак]]
[[Категорий:Марий Элын Калык серызе]]
[[Категорий:Чавайн лӱмеш кугыжаныш премийын лауреатше]]
