
'''Кармазин Гурий Гаврилович''' ( [[Гурий Эвайн]]) (15 (4) Ÿярня 1882 – 11 Ага 1938) (чимарий лÿмжö – Эвай Кутлукай (Кутлубай Ибаев) – йылмызе, педагог-просветитель, литератор-фольклорист, педагог-методист, доцент, мер пашаен'. Пошкырт кундем Эшым ялын эргыже. Уста йылмызе 50 наре статьям возен, марий йылмышанче йодыш дене ятыр книгам да брошюрым луктын, тÿрлö лудшаш книгам савыктен. Шанчызе марий йылме виян'ме верч чот тургыжланен, сылнымутан йылмым чон'ымаште пеш кугу пашам ыштен, ятыр у мут дене пойдарен. Орфографийым тöлатыме да марий йылмым латинлыме пашан онаен'же лач Гурий Кармазин лийын.  20-30 ийлаште Г.Г. Кармазин ден В.М. Васильев ик эн тале йылмызе лийыныт. Сылнымут тÿняштат Гурий Гавриловичын лÿмжö палыме. Ты пашаш тудо революций деч ончычак ушнен. Кармазин шуко школлаште туныктымо пашам вÿден шоген, публицист улмыжат кушкашыже полшен. 1918 ийыште тудо Озан' олаште савыкталт шогышо «Куралше» ялозанлык марий журналын редакторжо лийын. Г.Г. Кармазинын ÿмыржö кужуак лийын огыл. Но ты кÿчык илышыжат тудлан 40 наре тÿрлö пашам кодаш ситен. Нунын коклаште 9 букварь, 3 грамматике, 20 утла шымлыме статья да тулеч молат. 
Шочмыжлан 100 ий теме лÿмеш 1982 ийыште шанче конференцийым эртарыме да тудын материалжым посна книга дене лукмо. 
Пошкырт мландыште, шочмо Эшым ялыштыже, шымлызе лÿмеш историк-краевед тоштерым почмо. 
Гурий Кармазин марий, руш, татар, немыч да финн йылмым пален. 

== Г.Г. Кармазинын илыш-корныжо ==

1882 ий 4 (15) Ÿярня кечын Уфимский губернийысе Пÿрö (Бирск) уездысе Чураевский волостьысо Ишимово (кызыт Пошкырт кундемысе Мишкан районыш пурышо Эшым) ялыште кресаньык ешеш шочын. Ачаж ден аваже моло семынак мланде паша дене пöрдыныт, киндым куштеныт, кужун вучымо эргыштымат ты пашаланак йöршö лийже манын, ончен-куштеныт. Ондак Гурий ялысе школышто тунемын, тудым 1986 ийыште тунем пытарен. Тыге рвезе тÿн'алтыш шинчымашым налын. Книгалан шÿман рвезым тиде гына, мутат уке, куандарен огыл. Но революций деч ончыч марий йочалан шинчымаш тÿняш кок корно веле лийын: инородческий манме учительский але духовный семинарийыш. Г. Кармазин учительский семинарийым ойырен налын. Тыге 1896 ийыште сорла тылзын 20-шо кечынже Гурий Кармазин Пÿрö оласе учительский семинарийыш тунемаш пурен да 1901 ийыште пеледыш тылзын 8-ше кечынже тунем лектын. Пÿрыштак тынеш пурен, да тыге Эвай Кутлукай Гурий Гаврилович Кармазиныш савырнен. Векат, тынеш пурымыж годым тудлан кресача шотеш Пÿрö уездысе калык училище-влакын инспекторышт Гавриил Евстафьевич Кармазин лийын – чимарий икшывылан шке фамилийжым пуэн. 
Тиддеч вара самырык туныктышо шкеж гаяк марий йоча-влаклан шинчымашым пуаш тÿн'алеш, лу ий утла эрвел марий коклаште тÿрлö школлаште туныктышылан шога. А 1912 ийыште марий кундемышке кусна да туныктымо пашам умбакыже шуя. 
1916 ийыште Г.Г.Кармазиным кугыжаныш армийыш налыт. Ончыч Иркутск олаште военный училищыште тунемеш, тыште младший офицер лиеш, вара запасной полкышто шога, румын фронтышто кредалеш. Армийыште лиймыж годымат, Гурий Гавриловичын ушыж гыч калыкна нерген шонкалымаш лектын огыл. Ты темылан статьям серен да «Ÿжара» газет редакцийыш, Озан'ыш, колтен. 1918 ийыште кокымшо номереш, шорыкйол тылзын 9-ше кечынже, «Мален ида код!» вуймут дене лектын. 
1918 ийыште, армий гыч пöртылмекыже, Томск уездыште адак школ пашаш кусна. Тыште тудо 1923 ий марте ила. Школлаште туныкта, инспекторлан шога, Томск губернийысе просвещений пашаен' ушемын правленийыштыже уполномоченныйлан ышта. 
1918 ийыште Озан' университетыш тунемаш пурен да экстерн дене тунем лектын. 
1923 ийыште Гурий Гаврилович марий кундемыш пöртылын. Краснококшайскыште Г.Г.Кармазин ончыч Мароблоно пеленсе научно-методический бюрон секретарьже лийын. Вара Москвасе Коммунистический университетыште, Марий совпартшколышто шочмо йылмым туныктен. 
1926 ийыште Г.Г.Кармазин Москваш илаш кусна. Тыште тудо 1926-1927 ийлаште комвузышто марий йылмым туныкта. Тышечынак Москвасе Эрвел калык-влак Институтын РАНИОН (Российская ассоциация научно-исследовательских институтов общественных наук) пеленсе аспирантурыш пура. Тыште академик  Н.Я. Маррын вуйлатымыж почеш наукым шымлаш тунемеш. 1929 ийыште аспирантурым тунем пытара да Озан' олаш Восточно-педагогический институтыш пашам ышташ толеш, марий йылмым туныкташ тÿн'алеш, доцент лÿмым налеш. 
1930 ийыште, МарНИИ-м почмек, Йошкар-Олаш пöртылеш да МарНИИ-ште шанче пашаен' лиеш. Тушто йылме секторышто пашам виян'ден колтен, марий йылмым шанче могырым талын шымлен. Тыште ÿмыржö кÿрылтмешке тыршен. 

== Г.Г. Кармазин – туныктышо == 

1901 ийыште, Пÿрö семинарийым пытарымеке, самырык туныктышо шкеж гаяк марий йоча-влаклан шинчымашым пуаш тÿн'алеш. Лу ий утла эрвел марий коклаште тÿрлö школлаште туныктышылан шога. 
1908-1910 ийлаште Г. Кармазин марий тÿн'алтыш школлан лудшаш книгам (хрестоматийым) ямдылен. Тушко тудо калык мурым, йомакым, туштым лын' пуртен. Учебникшылан ятыр ойлымашым К. Ушинскийын, Л. Толстойын, В. Водовозовын хрестоматийлашт гыч налын. 
1912 ий мучаште Марий кундемын Уржум уездышкыже кусна. Шочмо кундем деч öрдыжкö куснашыже тудым революций тургым тарватен. Пÿрö оласе революций демократ-влак дене кылым кучымыжлан, тÿрлö листовкым шемер калык коклаште шолып шаркалымыжлан 1908 ийыште полиций тудым арестоватлен, да Г. Эвайн ик жап тюрьмаште шинчен. Тюрьма гыч лекмекыже, кугыжан чиновникше-влак Ÿпö губернийыште туныкташыже эрыкым пуэн огытылат, эрык шонымашан туныктышылан пошкудо Вятка губернийыш каяшыже логалын. Ончыч Китня (кызыт Марий-Турек районышто), вара Ядыкплак (кызыт У Торъял районышто) черемис училищылаште туныктен. Тушко шымлызе ик он'ай шонымаш дене миен: марий йылмын ву'рзым (уржум) наречийжым шымлаш. Историй документла гыч пале: Гурий Гаврилович 1905-1908 ийлаште Озан' университет пеленсе историй, археологий, этнографий обществыш эрвел марий илыш йÿла нерген возымо материаллам колтыл шоген. 
Гурий Кармазин Пошкырт кундемын Дöртöльö ялыштыжат 2 классан училищым вуйлатен. 
Революций деч вара Томск губернийысе школлаште ыштен, а 1924 ийыште Йошкар-Олаш толын. Марий кундемыште Кармазин педагогический институтын преподавательже лийын, Комвузышто марий йылмым туныктен. 
20-шо ийла мучаште Озан'ысе восточно-педагогический институтышто марий йылмым туныктен. Чумыр туныктымо пашаже 20 ий утла шуйнен. Тиде жапыште Гурий Гаврилович марий йылме дене ятыр учебникым серен. 

=== Туныктымо пособийже-влак === 

Г.Г.Кармазинын возымо икымше учебникше – «Тÿн'алтыш марла букварь» – эше 1914 ийыштак лектын. Тиде ийыштак школлан возымо икымше книга-влак шочыныт. Нуным Г.Г. Кармазин да В.М. Васильев ямдыленыт. Книга-влакын лÿмышт – «Наглядный черемисский букварь и первая книга для чтения на луговом наречии», «Наглядный черемисский букварь и первая книга для чтения на восточном наречии». Нуно 1914 ийыште Озан'ыште савыкталтыныт. Варажым саемдыме букварь 1918-1929 ийлаште эше шуко гана лектеден. 
20-шо ийлаште кугыен'-влакым туныкташ «Тунемза, тунемза, тунемза» (1924), «У пасу» (1925), изирак-влаклан «Мут пале» (1925), «Тунем» (1927, 1929) букварь-влакым савыктен луктын, кок ужашан «Тÿн'алтыш кнага» (1930) лÿман учебникше печатлалтын. Кугыен'-влаклан тыгак «Материалы к изучению марийского языка» книгаже 1925 ийыште савыкталтын. Г. Кармазин чылаже 9 букварьым ямдылен. 
Но тунемше-влаклан возымо эн кугу книгаже «Марий йылме лончыш» лийын да 1926 ийыште 2 том дене лектын. 1929 ийыште тудо угыч савыкталтын. Тиде книга школлан веле огыл, шанчыланат кÿлешан лийын. Тудо марий йылмым икымше гана тÿрлö могырым шымлен ончыктен. 
20-шо ийлаште школлан ямдылыме учебниклаштыже шке гыч возымо почеламутым, ойлымашлам пуртен. Шке учебникше-влаклан Г.Эвайн «Ю», «Агроном», «Илья», «Корак модыш», «Лавыра Шумат» да моло изи ойлымашлам возен. 
1935 ийыште Москва олаште «Марий грамматик. Морфологий» книга савыкталтын. 

== Г.Г. Кармазин – шанчызе == 

20-шо ийласе йылме чон'ымашын чолга участникше лийын. Г.Г. Кармазин марий кундемыш 1924 ийыште толын да вигак йылме пашан рÿдö йогынышкыжо верештын. Шочмо калыкше верч тургыжланыше ен', тудо йылме вийныктарыме пашаш вуйжыге шун'галтын, марий йылмым илышыш пуртымаште (тунам тыгай термин лийын) ик эн тале йылмызе лийын. Тудын кидше да пÿсö ушыжо логалде тунам, 20-30 ийлаште, ик йылме сомылат ышталтын огыл, манаш лиеш. Тудо В. М. Васильев семынак чыла вере шуын, тудын уш-акылже чылалан ситен, мутерым пойдарымаш ма тиде але марла возымашым тöремдымаш, школлан учебниклам ямдылкалымаш але шанче пашам виктарымаш. Но эн келге кышам тудо марий тÿвыра илышыште литератур йылмым воран'дыме сомылжо дене коден. Марий литератур йылмым виян'дыме корнышто Г. Г. Кармазин кок кугу суапым ыштен коден. Нунын кокла гыч иктыже – марий йылмын мутвундыжым пойдарымаш. 20-шо ийлаште тудо марий йылмыш ятыр у мутым пуртен, иктыштым шке гыч шонен луктеден, весыштым, значенийыштым вашталтен, у илышлан келыштаралын, кумшыштын – суффикс значенийыштым кумдан'дылын. Икманаш, тÿрлö семын йöнештарылын, йылмынам у шомакла дене пойдарен шоген. 
Вес суапше – марла возымым тöрлатылмаш. Тыштат тунам ятыр тöрсыр лийын. Г. Г. Кармазин нуным кертмыж семын тöремдылын. Тыштыжат, туштыжат тудо шкенжым тале йылмызе, марий йылмын ончыкылык корныжым чын ужын моштышо шанчызе семын ончыктен. Тудын тыршымыжлан кöра тунамсе марий йылме ятырлан ончык тошкалын, лывырген-сöрастаралтын, у, социализм илышым чон'аш йöрышыш савырнен. 

=== Шанче статьяже да книгаже-влак === 

Марий йылмышанче тÿняш Г.Г. Кармазин 1918 ийыште толын. Тунам шымлышын «Основы транскрипции языка мари» лÿман статьяже Озан' олаште савыкталтын. Тыште Кармазин марий фонетике ден грамматикын южо могыржым шымлен лектын. 20-шо ийлаште утларак шымлымаш пашам тÿн'алын. 1924 ийыште Гурий Гаврилович марий кундемыш толын. Лач тиде жапыште йылме йодыш нерген кугу ÿчашымаш каен шоген. Тудат йылмым чон'ымо пашаш кумылын ушнен. Облоно-н научно-методический бюрож пелен улшо у мутым ыштыше комиссийыш пурен. 1924 ийыште лингвистика терминын да литератур йылмыш пуртышаш шомак-влакын спискыштым ямдылен. Национальный паша виян'маш тÿн'алме годым фольклор да диалектолог материалым поген, шке гыч шонен, тунемме пособий-влакым возен. 
Шымлызе марий йылмын историйжым ончен лектын да теоретический материалжым кумдан шымлен. Кармазинын тыгай пашаже-влак возалтыныт: «О склонении имен существительных и об установлении количественных падежей в марийском языке» («МАО» журналеш), «Из истории финно-угорских гласных в исходе именительного падежа единственного числа имен с двусложной основой в марийском языке» (аспирантурышто тунеммыж годым возен, тудо 1928 ийыште СССР Наука академийын 10-шо номеран «Доклады» бюллетеньыштыже савыкталтын) да тулеч моло. 
30-шо ийла тÿн'алтыште тудо ятыр шанче статьям рушла возен да тÿрлö шымлыме паша сборникешат, посна брошюра денат савыктен луктын. («О происхождении словообразовательных суффиксов глаголов в марийском языке» (1931), «Практические задачи по развитию марийского языка», «Основные положения построения марийского алфавита», «Об орфографии, фонетике и морфологии марийского языка», «Падежи в марийском языке», «Парные и сложные слова в марийском языке», «Принципы построения грамматики марийского языка» да молат). 
1936 ийыште лекше «Сборник статей по марийскому языку» книгаштыже ятыр статьяжым чумырен. 
Г.Г. Кармазинын «У илыш», «Туныктымо паша», «Марий илыш» журналлаш, «Марий ял», «Йошкар кече» газетлаш шочмо йылмын поянлыкше, вий-куатше, мут чон'ымо йöнжö нерген шуко статьям луктын. 
Кармазинын теоретический шымлымашыж нерген ойлымо годым тудын «Марий йылме лончыш» кок томан книгажым öрдыжеш кодаш ок лий. Тудо школлан ямдылыме книга семын савыкталтын гынат, кÿлешлыкше школ учебник кышкар гоч торашке вончен. Тыште шке шотан ятыр шонымаш уло, марий грамматикым у семын ончалмаш палдырна. 
1926 ийыште Москошто СССР калык-влак рÿдö савыктышеш Г. Кармазинын «Марий йылмэ лончыш» (1-ше кыдэж ден 2-шо кыдэж) лектын. Тиде марла возымо икымше марий грамматике. «Марий йылмэ лончыш» кок книгажге 1929 ийыште Москошто уэш савыкталт лектын. 
30-шо ийласе шымлымаш пашажым Г.Кармазин «Марий грамматика (морфологий)» книгаже дене кошартен. Тудым 1935 ийыште Москваште лукмо. Ты книгаште ученый шке усталыкшым, марий йылмын кÿлеш семын шымлен-терген лекмыжым тÿрыснек ончыктен пуэн. 
1937 ийыште Йошкар-Олаште йылме шотышто шанче конференций лийын. Тыштат тÿн' докладым Г. Г. Кармазин ыштен. Тунам тудо орфографийыште, фонетикыште да морфологийыште улшо ятыр йодышым нöлталын да шанче могырым умылтарен пуэн. 

=== У мут-влак ===

Краснококшайскысе Облисполком пелен 1924 ийыште научно-методический бюром ыштыме улмаш. Тудын тÿн' задачыже – литератур йылмым у илышлан келыштарен виян'даш. Бюро пелен лÿмын мут кычалше комиссий ышталтын. У мут-влакым ыштымаш, тÿрлö термин-влакым кычалмаш тудын тÿн' сомылжо лийын. Комиссийыш В.Васильев, Г.Кармазин, Ф.Егоров пуреныт. Г. Кармазин тиде комиссийын ик эн тале ен'же лийын. Тудо марий йылмым ятыр у шомак дене пойдарен. 
Газет дене журналлаште номер еда тудын ыштыме у мутлаже савыкталтыныт. 1923 ийыште «Йошкар кече» газетеш марий йылмыш пуртышаш мут списке пуалтын. Нунын кокла гыч шукынжо марий йылмылан моткоч келшен толыныт да кутырымаште тунам кумдан кучылталтыныт. Мутлан, тыгай шомак-влак: нальык – лавина, ийнальык – ледник, вÿдлогар – губа, сернер – мыс, йырйуж – атмосфера, южвÿд – осадки, шарныктыш – памятник, мöн'гештарымаш – отражение, вуйлымаш – оглавление, т.м. Моткоч марла йон'галтыт да умылтараш лийше улыт. 
А кызытсе грамматике термин-влакым чылаштым гаяк Г. Г. Кармазин шонен луктын. Кызыт кажне тунемшылан палыме улыт лÿм мут, пале мут, почеш мут, ой, кореш, пуртымо мут да тулеч моло термин-влакат. Тыгеракын, нине шомак-влак уста йылмызын икшывыже улыт манаш лиеш. Шымлызе у мут-влакым моло шанчыланат шонен луктын. 

=== Литератур йылмым виян'дымаш === 

Шанчызе литератур йылме верч тургыжланен, тудо сылнын йон'галтше манын, шонен. Литератур йылмым виян'дымаште Кармазинын надырже моткоч кугу. Ондак тудо марий йылме гыч чыла йот мут-влакым коран'даш шонен пыштен, пуйто тыге йылме «яндар» лиеш. Но вараже тиде шонымаш деч коран'ын. Марий йылмым виян'дашлан чыла йо'нымат кучылтман манын ÿшанен. Эн ондак мут ышталтмым да диалект поянлыкым шотыш налын. 
Но южгунамже йон'ылышымат ыштен. Мутлан, литератур йылмылан эн сай негыз семын эрвел диалектым шотлен. Тудо манын, пуйто латин алфавит дене возашат утларак йöнлö. Марий сылнымут йылмын виян'аш тÿн'алме икымше пагытыштыже Гурий Гаврилович моткоч чот тыршен, марий возыктышым ыштымаште чолгалыкым ончыктен, а пÿтынь марий литератур йылмым ыштыме годым орографийым уэмдымаште эн кугу надырже коеш. 
Литератур йылмым виян'дыме шотышто Г.Г. Кармазин кок кугу суапым ыштен коден. Нунын кокла гыч иктыже – марий йылмын мутвундыжым пойдарымаш. 20-шо ийлаште тудо марий йылмыш ятыр у мутым пуртен, иктыштым шке гыч шонен луктын, весыштым, значенийыштым вашталтен, у илышлан келыштарен, кумшыштын – суффикс значенийыштым кумдан'ден. Икманаш, тÿрлö семын йöнештарылын, йылмынам у шомак дене пойдараш шонен. 
Вес суапше – марла возымым тöрлатылмаш. Тыштат тунам ятыр тöрсыр лийын. Г.Г. Кармазин нуным кертмыж семын коран'ден шоген. Тыштыжат, туштыжат тудо шкенжым тале йылмызе, марий йылмын ончыкылык корныжым чын ужын моштышо ученый семын ончыктен. Тудын тыршымыжлан кöра тунамсе марий йылме утларак ончык тошкалын, лывырген-сöрастаралтын. 

=== Орфографийым да алфавитым тöрлатымаш === 

Г.Г. Кармазин 1925 ийыште лукмо икымше марий орфографийын авторжо лийын. Ты орфографийым тунамсе марла возымашым шуко шотышто тöремден. Тыште Г. Г. Кармазин л' ден н' йÿкым ончыкташ посна буквам пуртен, я, ю, е, ё буква-влакым алфавит гыч коран'ден, кÿсынлымö мут-влакым марлан'ден возаш темлен. Тиде орфографий марла серымаште 1938 ийысе йылме реформо марте кучылталтын. Шуко шотышто тудо марий йылмылан келшыше лийын. 
1925 ийыште марий туныктышо-влакын 2-шо погынымашыштышт (Моско) икымше гана орфографий нерген тÿшка мут лектын. Докладым тыште Г.Кармазин ыштен. Докладын тÿн' шонымашыже тунамсе марий орфографийыш негызлан возын. Г. Г. Кармазин орфографий йодыш-влакым пÿтынек авалташ тыршен. Марий орфографийын принципше, сложный мутым возымаш, мут мучаште й буквам серымаш, шуко чот пале – чылажат Кармазиным тургыжландарен. 20-шо ийла кыдалне ы буква нерген кугу ÿчашымаш тарванен. Иктышт ты буква ок кÿл маныныт, весышт пыдалыныт. Кармазин тыште чын корным кучен, шанче негызеш тудын кÿлешлыкшым умылтарен кертын. 
Алфавитым тöрлатыме годым фонематический принцип тÿн'лан шотлалтын. Кармазинын шонымыж почеш, алфавитыште руш буква-влак лийшаш улыт, но эше 7 у пале ешаралтшаш, а орфографий орфоэпий дене кертме семын икгайрак лийшаш улыт. 

=== Марла серымашым латинлымаш === 

Эн ондак просвещений пашаен'-влакын II-шо погыныштыжо Кармазин латин алфавитым марий йылмылан келыштараш ок лий манын шонымаш дене палдарен, но вара, 30-шо ийлаште, Г. Г. Кармазин марла серымашым латинлаш тöчышö-влакын онаен'ышкышт савырнен. Тыге 30-шо ийла кыдалне руш алфавит негызеш келыштарыме орфографийым саемден тöрлаташ пижын. 1937 ийысе конференций вашеш марий орфографийын тöрлатыме проектшым тöремдаш пижын, латин графике негызеш у марий алфавитым ямдылен. Тудо 36 буква гыч шоген. Тыге у шонымо проект В.А. Мухин ден И.С. Капитоновын проектышт ваштареш виктаралтын. Алфавитым марий йылмылан пеш моштен келыштарыме улмаш, йе, йо, йу, йа кылдыш-влакымак кодаш мутым лукмо улмаш. Но чыла шонымаш проектешак веле кодын. Тиде толкын тунам вашке шарлен шуктен огыл, лывыжген да 1933 ийыште йöршеш чарнен. 
Южышт Г. Г. Кармазиным латинлаш тöчымыжлан титаклат. Но тыштат тудын йон'ылышыжо уке. Тиде толкын тунам пÿтынь Совет Ушем мучко тарванен улмаш – Г.Г. Кармазин улыжат ты йогын почеш веле каен. Тиде толкынын вашке шолдыргымекыже, Кармазин ончыч тошкымо корнышкыжо угыч вончен. 

== Г.Г. Кармазин – литератор-публицист == 

=== Фольклорым погымаш === 

Гурий Кармазин изи годсекак калык ойпого деке шÿман'ын улмаш. Изи Гурий пошкудыжо-влак деч сылне калык мурым, он'ай йомакым, шулдыран мутым, шоныктышо туштым колын, шÿм-кылешыже поген. Калык поэзий, тÿрлö шке шотан йÿла чонжым куандарен, шуко уым пален налаш полшен.   Школышто тунеммыж годым тÿрлö йомакым, мурым, легендым, такмакым, калыкмутым уло кумылын погаш тÿн'алын. Варажым,  туныкытымо пашам шуктымо годым, ятыр калык ойым чумырен. 
1905 ийыште Озан'ыште Финляндий гыч толшо Ÿрйö да тудын пелашыже Ирен Вихманмыт дене палыме лийын, вара фольклорым погымо шотышто утларак тыршаш тÿн'алын. Шке материалжым тудо Финляндийыш,  Финн-угор обществын фондышкыжо, 1910 ийыште шкеак намиен. Тыште финн ученый-влак дене вашлийын мутланен, кан'ашым налын, погымо материалжым нунылан пуэн коден. Тиде сборникым 1931 ийыште немыч йылме дене «Марийские песни» манын лукмо, тудын редакторжо кумдан палыме финн ученый Ÿ. Вихман лийын. Тушко 233 эрвелмарий муро да авторын шкенжын «Марий муро нерген» немычла возымо ончылмутшо пурталтын. Муро-влакым марла финно-угор транскрипций дене пуымо, тудо латин шрифтеш негызлалтын. 
1906-1910 ийлаште Г. Кармазин шочмо кундемыштыже 500 утла калык мурым поген, варажымат ешарен толын. Чумырымо мураршашыже «Народное творчество и обычаи мари» книгаште 1931 ийыште савыкталт лектын.

=== «Марла календарь» дене кыл === 

«Марла календарьын» лекташ тÿн'алмекыже, шуко самырык ен' тиде савыктышыш шке возымыжым пуэн. Журнал йыр Озан'ыште тунемше марий рвезе-влак – П. П. Глезденев, С. Г. Чавайн, Н. С. Мухин – погыненыт. Нунын коклаште Г. Эвайнат лийын. Календарь лаштыкеш нунын шагал огыл ойлымаш, почеламут, басне да йомакышт лектыныт. 

=== Журнал редактор === 

Г. Кармазин «Куралше» («Пахарь») ялозанлык марий журналын редакторжо лийын. Тудо 1918 ийыште Озан' олаште лектын шоген. Журнал ял озанлык паша нерген возымым савыктен, шемер калыкым волгыдо илышыш ÿжын шоген. 

=== Г.Г. Кармазин – кусарыше === 

Гурий Гаврилович шочмо калыкын тÿвыра илышыштыже эше революций деч ончычсо жапыштак литератор-кусарыше семын палыме улмаш. 1917 ий деч ончыч тудо икмыняр почеламут ден ойлымашым возен, рушла гыч ятыр почеламутым, мурым кусарен. Нуно «Марла календарьыште», букварьыштыже лектыныт, но шукыжо савыкталтде кодыныт. 
Кармазин Л. Толстойын, Д. Ушинскийын ойлымашыштым, А. Кольцовын «Что ты спишь, мужичок?» («Йолагайлан») почеламутшым марий йылмыш кусарен. 

=== «Марий пионер марш» === 

Г. Эвайнын Совет власть жапысе серыме произведенийлаж гыч эн сайже – «Марий пионер марш». Тиде почеламутлан композитор И. Палантай мотор семым йöнештарен.  Г. Эвайнын пионер маршыштыже совет пионер-влакын икымше мурыштлан («Взвейтесь кострами, синие ночи») келыштаралтмыже шижалтеш. Поэтат, композиторжат руш пионер мурын текстшыланат, семжыланат эн'ертеныт. «Марий пионер марш» шомак содержанийже денат, сем интонацийже денат «Взвейтесь кострами, синие ночи» мурым икмочоло ушештара. 
«Марий пионер марш» 30-шо ийлаште тÿн'алтыш школлан лукмо хрестоматийышке, икшывылык муро сборниклашке чÿчкыдын пурталтын. Но ындыжым Г. Эвайн угыч ик почеламутымат возен огыл. Тудын творчествыжын эн чот виян'ме пагытше – 1908-1918 ийла. 

=== «Вувер кува» йомак-поэме === 

1908 ийыште «Вувер кува» йомак-поэмыже шочын. Тиде произведений вес ийынже «1910 ийлан лукмо марла календарь» книгаш печатлалт лектын. Тиде произведенийым тудо А. С. Пушкинын «Шöртньö кол ден колызо нерген йомакше» негызеш возен, но пÿтынек марий илыш, марий калык ойпого шотеш келыштарен. Марий поэт колызым «йокрок серын мурызыжо» семын сÿретлен. Поэме 1910 ийыште Г. Икумарийын (Леонтьевын) погымо «Марий калыкын туштыжо, йомакше, тошто мутшо» сборникыштыже угыч савыкталтын. Варажым йомак-поэме 1917 ийыште «Марий мут» антологийыш пурталтын, тудым В. М. Васильев чумырен улмаш. Поэтын илымыж годымак тудо 5 гана тÿрлö сборниклаште савыкталтын. 1965 ийыште Марий книга савыктыш «Вувер кува» поэмым посна книга дене луктын, тудым сÿретче Л. Аказеев сылне сÿрет дене сöрастарен.  

=== Почеламут, йомак да ойлымашыже-влак === 

Г. Кармазинын литератур псевдонимже Гурий Эвайн улмаш, тиде лÿм дене тудо почеламутым, ойлымашым да молымат шуко возкален. 
Поэтын «Ава» почеламутшат ятыр тукым рвезе калыклан сай палыме. Гурий Эвайн икшыве-влаклан икмыняр  ойлымашымат возен. 
Нуно тÿн' шотышто калык мыскара негызеш шочыныт. Икышывылан келшышын, автор тÿрлö илыш йодышым тарватен. Мутлан, «Пытартыш курика» ойлымаште айдемын шÿм-чон порылыкшо ончыкталтын. 
Писательын ятыр ойлымаштыже айдемын йöрдымö посна ситыдымашыже сÿретлалтеш. Теве «Орадым шорвондо туныкта» ойлымаште шочмо йылмым пеш вашке мондышо ен' нерген мыскара йöре ой радам чон'алтын. 
Самырык тукымлан возымо ойлымаш-влакын шке сылнымут тÿсышт палдырна. Нуно пеш кÿчык улыт, икмыняр ойым гына кучат. Тунамак нунын раш каласен пуымышт икшыве кумылым савыра, лудаш тарата. 

== Гурий Кармазинын пытартыш ийлаже == 

1931 ийыште марий «националист-влак» ваштареш чекист походын икымше толкынжо нöлталтеш. Тунам Гурий Гавриловичымат арестоватлат, но индеш сутка шинчыктымеке, эрыкыш луктыт, умбакыже кучаш амалым муын огыт керт. А йолташыже-влакым (Л.Я. Мендиаровым, В.М. Васильевым, Ф.Е. Егоровым, Т.Е. Евсеевым да икмыняр молымат) ссылкыш колтат. 
Куд ий эртымеке, 1937 ийыште ÿярня тылзын 21-ше кечынже, НКВД управленийын кумшо отделенийыштыже, рушарнян, тыгай пунчал шочын: «Гражданин Кармазин Гурий Гаврилович контрреволюционный националистический организацийын членжылан шотлалтеш. Эрыкыште лиеш гын, тудо следствийлан чаракым ыштен да шылын кертеш, сандене петырен шындаш кÿлеш». 
Тиде кечынак эше ик документ шочеш. Тушто Гурий Кармазинын суртыштыжо обыскым ышташ да шкенжым арестоватлаш кÿлмö нерген возымо. Тыге Гурий Гавриловичым арестоватленыт да Йошкар-Ола гыч Горький олашке йодышташ нан'гаеныт. Тусо жаплан келшышын, тыгерак ыштеныт: тый, арестоватлыме ен', тылеч ончыч шындыме ен'ын лишыл палымыже лийынат, тудден пырля пашам ыштенат але тыглай кылым кученат, тугеже шкежат тушман улат, тугеже тыйынат верет – тюрьмаште але вес тÿняште. Кармазин шотыштат схема тÿрыс ямде лийын. Тудын А. Сайн дене палыме лиймыжак веле следователь могыр гыч вигак кугу тÿткылыкым шочыктен. Кокымшо допрос вÿдшор тылзыын 27-ше кечынже, арестоватлыме деч 1 тылзе эртымеке, лийын. Тидын годым Кармазинын ойлымыжым тугерак савыралаш тыршеныт, пуйто тудо чыла осал пашажым «эстон шпион» Сайн дене иквереш шуктен шоген. Эше 1 допрос вÿдшор тылзын 29-ше кечынже эртен, но титаклыме заключений лач 9 сÿрем кечын веле возалтын. Тиде жапыште Кармазиным четлык коклаш шындаш шонышо-влак кÿлеш материалым кычалыныт. Нуно архив гыч 1931 ийысе дела-влакым муын луктыныт да, мо кÿлешым возен налын, Кармазинын «папкышкыже» урген шынденыт. Кагазлан ÿшанаш гын, нине ен'-влак Кармазинын йöрдымö пашажым тÿрлö велым почын пуэныт. 
1937 ийыште сÿрем тылзын 9-ше кечынже – пытартыш допрос – деч вара кок тылзат пеле гыч Кармазинлан следствий пытыме нерген увертарат. Тылеч вара талук наре жапыште Кармазин кушто лийын, тудын дене мом ыштеныт – ынде нигунам пален огына керт. Икте гына раш: 1937 ий 9 сÿрем кечыно Горькийыште следствийым пытарымылан шотленыт, а лу тылзе гыч, 1938 ийыште ага тылзын 9-ше кечынже, Йошкар-Олаште НКВД госбезопасность управленийын 3-шо отделыштыже титаклыме кагазым сереныт. Документ гыч пале: Гурий Гаврилович Кармазиным СССР Верховный судын Военный коллегийже судитлышаш. Мучаште ешарен возымо: кызыт тюрьмаште шинча. 
11 ага кечын, 1938 ийыште, вÿргечын, суд лийын. Судын пунчалмутшо йöршын титакдыме ен'ым шугыньо семынак пера: РСФСР Уголовный кодексын 58-ше статьяж почеш (8 ден 11 пункт) титаклыме Г.Г. Кармазиным лÿен пушташ, чыла погыжым шупшын налаш; приговорым кызытак шуктыман. 
Делашке ургымо кагаз лапчык увертара: марий шанчызым Озан' олаште 1938 ий ага тылзын 11-ше кечынже лÿен пуштмо, тидын нерген акт СССР НКВД-се 1-ше спецотделын особый архивыштыже аралалтеш, 10-шо том, 494-ше ластык. 
Кармазинын пелашыже, Зоя Ефимовналан, увертареныт, пуйто тудын марийже 1942 ий сÿрем тылзын 26-шо кечынже колен. Каласыман, ÿдырамашым шкенжымат пелашыж почеш поген налыныт да 1940 ий шорыкйол тылзе марте петырен шинчыктеныт. 

== Г. Кармазинын илышыже да творчествыже нерген литератур == 

Васин К. Марий ученый, поэт. Г. Эвайнын шочмыжлан – 100 ий [Ученый-поэт. К 100-летию Г. Эвайна (Кармазина)] // Ончыко. – 1982. – № 1. – С. 98-103. 
Васин К. Г. Кармазин – поэт // Из истории марийской филологии. – Йошкар-Ола, 1984. – С. 43-50.
Грузов Л.П. Марий йылме – тÿнямбалне. – Йошкар-Ола: Марий книга издательство, 1991. – С. 85-88. 
Зайниев Г. Родо-влак, ик ача-аван икшыве гай чумыргыза // Марий Эл. – 1992. – 14 март. 
Зайниев Г. Эвай эрге Кутлукай // Кугарня. – 2002. – 8, 31 май. 
Зайниев Г. Гурий Кармазин (Эвайн). – Йошкар-Ола, 2002. – 64 с. 
Иванов И. Г. Г. Кармазин да марий сылнымут [Г. Кармазин и мар. лит.] // Ончыко. – 1972. - № 2. – С. 107-109. 
Иванов И. Г. Г. Кармазин и развитие марийского литературного языка (К 195-летию со дня рождения) // СФУ. – 1977. - № 4. – С. 289-292. 
Иванов И. Уста йылмызе: Очерк [Ученый-языковед] // Тÿн'алтыш корно. Очерк-влак. сб. Йошкар-Ола, 1978. – С. 175-184. 
Иванов И. Шочмо йылмына верч вуйын шоген [Он ратовал за развитие мар. языка] // Марий коммуна. – 1982. – 14 март. 
Иванов И. Шочмо йылмына верч тудо вуйын шоген // Марийская филология. – Йошкар-Ола, 2006. – С. 32-37. 
Иванов И.С. Йоча литератур. – Йошкар-Ола: Марий книга издательство, 1982. 
Из истории марийской филологии [Сб. статей о деятельности мар. филолога Г. Г. Кармазина] МарНИИ. – Йошкар-Ола, 1984. – 70 с. 
Исенеков В. Кармазиным шарныме кас // Марий коммуна. – 1972. – 17 март. 
Китиков А. Уста йылмызе // Марий коммуна. – 1972. – 16 март. 
Лаврентьев Г. У истоков науки о марийском языке // Мар. правда. – 1982. – 17 марта. 
Марийская филология: Ученые записки историко-филологического факультета. – Йошкар-Ола, 2006. – 96 с. 
Писатели МАССР. – Йошкар-Ола: Марий книга издательство, 1988. – С. 321-323.
Тимофеева М. Марий ученыйын илыме верыште // Марий коммуна. – 1963. – 2 авг. 

== Гурий Кармазинын шымлыме пашаже-влак == 

*Адак ы нергештак (О букве ы) // У илыш. – 1927. – № 1-2. – С. 30. 
*Из истории финно-угорских гласных в исходе именительного падежа единственного числа имен с двухсложной основой в марийском языке» // Доклады Академии Наук *СССР. Сер. В. – 1928. – № 10. – С. 207-209. 
*К вопросу о письме в марийском языке в конце слов, оканчивающихся на «и», буквы «й» // Марийское хозяйство. – 1925. - № 5. – С. 118-119. 
*Латинизация марийского алфавита // Туныктымо паша. – 1930. – № 6-7. – С. 70-76. 
*Марий алфавитым вашталтыме нерген (Об изменении марийского алфавита) // Йошкар кече. – 1930. – 4 февр. 
*Марий грамматик. Морфологий (Грамматика марийского языка. Морфология). – М. , 1935. – 219 с. 
*Марий йылмэ лончыш, I кыдэж. (Грамматика марийского языка). – М., 1926. – 88 с.; 1929. – 128 с. 
*Марий йылмэ лончыш, II кыдэж. (Грамматика марийского языка). – М., 1926. – 119 с.; 1929. – 180 с. 
*Марий йылме (Марийский язык) // У илыш. – 1924. – № 5–6. – С. 22-24. 
*Марий йылме (Марийский язык) // У илыш. – 1924. – № 11. – С. 36-38
*Марий йылме. Шкет чот, шукын чот (Марийский язык. Единственное и множественное числа) // Йошкар кече. – 1924. – 30 май. 
*Марий йылмын вийныме корныжо (Пути развития марийского языка) // У илыш. – 1924. – № 10. 
*Марла букварь: Наглядный черемисский букварь и первая книга для чтения на луговом наречии. Казань, 1914. – Авт. Г. Кармазин и В. Васильев. 
*Марла букварь: Наглядный черемисский букварь и первая книга для чтения на восточном наречии. – Казань, 1914. – Авт. Г. Кармазин и В. Васильев. 
*Марла возымаш нергеште (О марийском правописании) // У илыш. – 1924. - №2. – С. 25–26. 
*Материалы к изучению марийского языка. – Краснококшайск, 1925. – 152 с. 
*Мут пале (Учебник по марийскому языку). – М., 1925. 
*Мыт мучашан мутмыт (Слова на -мыт) // У илыш. – 1924. - № 5-6. 
*О происхождении словообразовательных суффиксов глаголов в марийском языке. – Йошкар-Ола, 1931. – 12 с. 
*О склонении имен существительных и об установлении количества падежей в марийском языке // МАО. – 1934. – №10-12. – С. 75-114. 
*Основные положения построения марийского алфавита // Пролетар культур верч. – 1935. – № 7-8. – С. 56-60.
