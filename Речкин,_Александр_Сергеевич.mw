'''Александр Речкин''' ([[1980]] ий [[8 Сорла]] тылзе ) — [[марий]] эстрадын ик эн чолга шӱдыржӧ. Тудо икымше профессиональный видеоклипым ыштен, марий [[мурызо|мурызо-влак]] коклаште икымше лицензионный сольный DVD-дискше лектын.

Музык ешыште шочын. Ачаже Сергей Владимирович Речкин [[Йошкар-Ола]]ште кумдан палыме баянист, [[У Торъял кундем]]ышто шочын, аваже Ангелина Сионьевна [[сымыктыш]] школын директоржо, [[Курык Марий кундем]] гыч. Сергей Владимирович ден Ангелина Сионьевна музык училищыште пырля тунемме годым палыме лийыныт, тунемын пытарыме деч вара ешым чумыреныт. Кужерысе музык школышто туныктеныт. Икымянр жап гыч Александр шочын. Речкинмытын ешыже Йошкар-Олаш пӧртылын, аваже йочасадыште, ачаже «Гармонь» ансамбыльште пашам ышташ тӱналын, вара «Калинушка» калык коллективым да Полупрводниковый заовын хоржым вуйлатен. 

Изинек Сашам да ешыште моло ишкыше-влакымат (шольыжо Сергей да шӱжарже Надежа) музык деке, сценыште шкем кучаш кумыланденыт, еш дене пырля мастаркышым ончыктеныт. 

[[1987]] ийыште Александр 2 номеран школышто шинчымашым погаш тӱҥалын, туштак рвезе шкенжым усталык шотышто талын ончыктен. 

[[1990]] ийыште Александр 18 номеран эксперимент школ-комплексыште, кызыт образований рӱдерыште, шинчымашым погаш тӱҥалын. Аваже тыште эн ончыч музык школышто завуч, а вара вуйлатыше лиеш. Тиде школышто Александрын ачаж ден авже Сашан класше негызеш «Узоры» фольклор ансамбльым чумырат. Ансамбль «Пампалче» фольклор конкурсышто лауреат лийын, а Саша шкет мурымыж дене гран-прим сеҥен. Тыгак Александр «Хрустальный башмачок» телевиденийысе конкусрышто мурен, лауреат лийын. 

Школым пытарымеке, Александр Речкин [[1997]] ийыште Марий кугыжаныш педагогик институтын историй-филологий факультетыштыже тунемаш тӱҥалын, тидын дене пырля тӱвыра да сымыктыш колледжыш эстада пӧлкаш пурен. [[Влад Николаев]], [[Эльвира Попова]], [[Светлана Зыкова]], варарак [[Эльвира Токташева]], [[Роза Искакова]] дене пырля шинчымашым поген. 

Усталык пашаш утларак ушнаш Александралан «Марий Элын самырык талантше-влак -98» конкурс шӱлышым пуэын. Тиде конкурсышто Александр «Шеренур Шернур» мурым йоҥгалтарымыжлан кокымшо верым сеҥен налын, жюри председатель Андрей Эшпайын моктеммутшым сулен. Тидак марий мурым мураш тӱҥалтышым пуэн манаш лиеш. 

[[1998]] ийыште Александр республикыште палыме «Полярная звезда» группышто пашам ышташ тӱҥалын, 5 ий тыршен. Группа Москваште пашам ыштен, 3 альбомым луктын. Тиде жапыштак Александр Саратов олаште эртыше «Юта-2000» самырык эстрада мурызо-влакын тӱнямбал конкурсышто лауреат лийын. [[2002]] ийыште Александр «Полярная звезда» группа гыч каен, Йошкар-Олашке пӧртылын. Шкетын мураш тӱҥалын, школышто туныктен. 

[[2004]] ийыште Эрик Сапаев лӱмеш опера да балет театрыште солистлан пашам ышташ тӱҥалын. Спектальлаште тӱҥ роль-влакым модын. Тиде жапыште Валентин Сергеев, сымыктышыште кумдан палыме еҥ, администратор Александрлан ик арнялан Башкирийыш марий репертуар дене каяш темлен. Александрын марла мурымыжо калыклан келшен, садланак «Ныжыл лыве» альбомлан ситыше муро-влак погыненыт. «Ныжыл лыве» муро дене клипым ыштеныт. Альбом 2006 ийыште лектын. 21 декабрьыште Александр Речкинын «Мый шижам йӧратет» икымше шоу-концертше лийын, а тудын негызеш DVD лектын. Таче Александр Речкин у проект-влак дене пашам ышта.

[[Категорий:Марий мурызо]]
