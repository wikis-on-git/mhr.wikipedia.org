{{Палыме еҥ
 |лӱм               = Татьяна Пчёлкина
 |оригинал лӱм   = Татьяна Александровна Пчёлкина
 |сӱрет          = Татьяна Пчёлкина.png
 |сӱретын лопкытшо           = 250px
 |возымаш          = 
 |шочмаш дене лӱм = Татьяна Александровна Пчелкина
 |тыршымаш алан = [[журналист]], [[сылнымутчо]]
 |шочын    = 27 Ага
 |шочмо вер   = {{флагификаций|Марий Эл}}, [[Морко кундем]]
 |гражданство      = {{флагификаций|Россий}}
 |йоча-влак             = 
 |чап пӧлек да премий = [[Олык Ипай лӱмеш Кугыжаныш премий]] ([[2002]]) ий
 |сайт             = http://кугарня.рф/
 |Commons          = 
}}
'''Татьяна Пчёлкина''' (Татьяна Александровна Пчёлкина-Иванова) ([[6 Шорыкйол]] [[1970]], [[Морко кундем]] Кабаксола ял) - [[марий]] [[серызе]], [[сылнымутчо]], [[журналист]]. [[Россий]] писатель ушемын (2012), Калык кокласе писатель ушемын членже ([[2013]]) улеш.  

== Илыш корныжо ==
Татьяна Пчёлкина [[Морко]] кундемын ӱдыржӧ улеш. Тудо [[Кабаксола (Волаксола ял шотан илем)|Кабаксола]] ялеш шочын-кушкын. Тачысе кечылан тиде ялыште  улыжат 8 сурт гына уло. 

Танян кок ияш улмыж годым Пчёлкинымытын ешышт [[Волаксола]] ялыш илаш куснен. Тунам тиде еш куд еҥ гыч шоген. Ачаже – [[Пчёлкин Александр Павлович]] ([[1947]] ий [[15]] кылме) уста музыкант лийын, чыла гаяк семӱзгар дене шоктен. Шке жапыштыже шофёрлан, бригадирлан, клуб директорлан тыршен.  <blockquote>''«Музык ачамлан юж гай кӱлын. Куд ияшак гармонь дене шокташ тунемын, да ты семӱзгар поро йолташыже лийын. Чонжо шортмыж годым шӱлыкан семым шокта ыле, а куан годым весела семым. Тудын деч посна ик сӱанат эртен огыл»'', – шарналта Татьяна Александровна ачажым. </blockquote>Александр Павлович 17 ияшыж годым ялыште хорым чумырен. 52 ияш колен. 

Аваже – Зоя Васильевна ([[1949]] ий [[7]] шорыкйол) ятыр ий [[Чодырасола]] ялысе кевытыште пашам ыштен. Пелашыже гаяк музыкым йӧратен, мураш-кушташ тале лийын. Пелашыже семынак [[52]] ияш ош тӱня дене чеверласен. 

Татьянан Сергей шольыжо да Наталья ден Людмила шӱжарже улыт. [[Пчёлкин Сергей Александрович|Сергей Александрович]] ([[1974]] ий [[16]] кылме) «Марий Эл» кугыжаныш ансамбль оркестрын вуйлатышыже улеш. Рвезе ныл ияшак гармонь дене шокташ тунемын. Ындыжым Сергейынат Никита эргыже труба дене шокта. Наталья Кузьмина (1978 ий 26 кылме) шке жапыштыже клубым ялыште вуйлатен, кызыт [[Моско|Москошто]] пашам ышта. Вес шӱжарже – Людмила Дмитриева (1976 ий 19 сорла) Волаксола ялыште почто начальниклан тырша. Кок шӱжаржат гитар дене шоктат. Татьяна Александровна шкежат гармонь да шиялтыш дене шоктен мошта.

[[1985]] ийыште Волаксола кандаш ияш школым тунем пытарымек, Йошкар-Оласе медицине училищыш медшӱжарлан тунемаш пура. Училищым 1988 ийыште тунем лекмеке, [[У Роҥго кундем|Совесткий]] районысо [[Кундыштӱр (Ӱшнӱр ял шотан илем)|Кундыштӱр]] интернат-пӧртыштӧ, [[Ключников-Палантай, Иван Степанович|И.С.Ключников-Палантай]] [[И.С.Палантай лӱмеш тӱвыра да сымыктыш колледж|лӱмеш тӱвыра да сымыктыш колледжыште]] медшӱжарлан пашам ышта. Тыге Татьяна Александровна 14 ий медицине аланыште тырша. 

[[2003]] ийыште самырык-влаклан пӧлеклалтше «Кугарня» газетыш пашам ышташ пура. Тунам Татьяна газет пашашке ушныжо манын, [[Анфиса Эманова]], [[Ирина Степанова]], [[Зинаида Шабалина]] темленыт. Икымше материалым Татьяна Пчёлкина Советский районысо Кужмара селаште илыше, туныктышо Ираида Андреевна Михеева нерген возен.  

Ынде 13 ий [[Кугарня (газет)|«Кугарня»]] газет лукмаште тырша. [[Одо Эл|Одо]], [[Суас Эл|Татарстан]], [[Киров вел|Киров]], [[Пошкырт Эл|Пошкырт]] кундемлаште илыше марий-влакын илышышт нерген каласкала, рекламе сынан статья-влакым возкален шога. Шке жапыштыже  Регион-влак кокласе социал институтышто (МОСИ) пиар да рекламе шотышто менеджерлан тунемын. Тыгак тудым массажист семын палат.   

Татьяна Пчёлкина Александр пелашыже дене 27 ий пырля улыт, кум ӱдырым ончен куштат. Кугуракше – Ольга кооператив техникумышто тунемеш. Мария ӱдыржӧ [[М. Шкетан лӱмеш Марий кугыжаныш драме театр|М. Шкетан лӱмеш марий кугыжаныш драме театрын]] актрисыже. Изирак Анастасия ӱдыржӧ школышто тунемеш, «Акварель» студийыште кушта. 

[[2015]] ийыште 23 январьыште Татьяна Пчёлкина «Муралтынем эн ныжыл мурым» усталык касым эртарен. Тудым шкенжын 45 ияш лӱмгечыжлан, 30 ий сылнымут аланыште тыршымыжлан да Шнуй Татьянан кечыжлан пӧлеклен.

[[Журналист]] да [[Почеламутчо|поэтын]] пашаж деч посна эше мер пашам шуктен шога. [[«Саскавий»]] марий ӱдырамаш-влакын ушемыштышт шога.

== Сылнымут корныжо ==
Татьяна Пчёлкина эше школышто тунеммыж годымак почеламут-влакым возгалаш тӱҥалын, [[«Ямде лий» газет]]ын юнкоржо лийын. Медицин училищыште тунеммыж годым "Сылнымут шыже" ("Литературная осень") семинар-каҥашымашлаште шуаралтын. [[1992]] ийыште кугу почеламутгорныш шогалеш — [[Марий книга савыктыш]]ыште "Памаш сем" лӱан почеламут ойпогыжо лектеш. Почеламутлажым газетлаште, [["Ончыко" журнал]]ыште, "Эрвий" альманахыште савыктат. Татьяна Пчёлкинан почеламут-влакшым [[Эстон йылме|эстон йылмыш]] кусарыме, [[Таллин]]ыште савыктыме.
== Чап ==
"Мӧр чурий" да "Кечын шӱмжӧ" почеламут книга-влаклан Татьяна Пчёлкиналан 2002 ийыште [[Олык Ипай лӱмеш Кугыжаныш премий]]ын лауреатше лӱмым пуымо. 

2006 ийыште Марий Эл Республик тӱвыра министерствын Чап таныкше дене палемдалтын.

== Сылнымут ==

=== Книга-влак ===
* Памаш сем: почеламут-влак. Йошкар-Ола, 1992. 32 лашт.
* Мӧр чурий: почеламут-влак. Йошкар-Ола, 1999. 64 лашт.
* Кечын шӱмжӧ: почеламут-влак, поэме. Йошкар-Ола, 2002. 56 лашт.
* 

=== Моло вере савыкталтше произведений-влак ===
* Почеламут-влак // Ончыко. 2005. № 9. 81-85 лашт.

=== '''Почеламутлан келыштарыме муро-влак''' ===

=== Вес йылмылаш кусарыме сылнымут ===
==== Эстон йылмыш кусарыме ====
* Йӧратем ман шоно; Чон юалгымаш: стихи / пер. А. Валтона // Kuum ӧӧ. Таллин, 2005. 666-671 лашт.

==== Руш йылмыш кусарыме ====
* Вкус поцелуя; Охлаждение души; Спасибо, что ты есть / пер. Герм. Пирогова // Антология марийской поэзии в переводах Германа Пирогова. Т. II. Йошкар-Ола, 2011. С. 519-522.

== Сылнымутчо нерген паша-влак ==

=== Библиографий ===
* Белкова С. Муралтынем эн ныжыл мурым.// Марий Эл. 2015.29 янв.
* Егоров В. Шӱм чоным йомартле мурызыжо // Ончыко. 2001. № 2. 175-177 лашт.
* Илибаева М. "Чоныштем кечыйол гай волгыдым шижам" // Марий Эл. 2004. 3 сент.
* Сабанцев Г. "Сылнымут огеш лий гын тӱняште, мо куан чонемым луштара?" // Марий Эл. 2002. 27 сент.
* Эманова А. Кугу тӱняште изи пайрем // Кугарня. 2000. 15 дек.
* Эманова А. Сылнымут огеш лий гын тӱняште, мо куан чонемым сылнешта? // Кугарня. 2015. 16 янв. № 3 (1309). 8 лашт.

=== Шымлымаш-влак ===

==== В. Егоров. Шӱм чоным йомартле мурызыжо ====
1992 ийыште Татьяна Пчёлкина «Памаш сем» лӱман икымше почеламут сборникше лекте, а ынде, шым ий эртымеке, у книга кидыштем волгалтеш. Шижалтеш: автор ойлен налме темыжлан ончычсылак шӱман. Арам огыл тудо почеламут аршашым «Мӧрчурий» манын лӱмден. Шинчалан вигак мӧрлан поян марий ял воктенысе олык-влак почылтыт, тусо сылне пеледыш-влак тӱрлӧ тӱсын марий пӱртӱсым сӧрастарат. Морко велын сӧралжак, чечен мурыжо «умыр йӱдым ю лупсыш» велалтше семынак, очыни, самырык шӱм-чоным мурпамаш дек виктарен колтен (Мурпамаш дек корно, 3 с.) Автор уто шомак деч посна, тыглай ой-влак дене шочмо кундемын юзо  вийжым мокта:

''Шочмо-кушмо вер-шӧрлаште''

''Эн сӧралжым лыҥ муам''

''(Йодыда гын… 5 с.)''

«Мӱкшотар гае ямле ялем» (Тораш ом вашке, 4с.) манын , таҥастарымаш полшымо дене пашаче ял калыкын кожмак койышыжым мокта.  Шочмо кундемысе «Шаргӱян, йытыра памаш кӱдынь Мый пеледше вӱдӱдыр лиям. А тамлен подылам юзо вӱдым – Мый ошкыл, ший колла иям» (4-5с.), - каласен колта поэтесса. Эсогыл «Мӱкш гай, лыве гай улам» (Олыкышто, 4 с.), «Кайык лийын, лыга чоҥештем» (5 с.), - ойлалеш Таня. 

Автор пӱртӱсын чыла кушкыллан, пушеҥгылан, пеледышлан, шке мотор шомакшым муеш, кажне пагытлан куанен мошта, кеч ош теле, кеч шыже лийже, - чылажат шерге: «Идалык! Ошкыл, муро!» (6 с.), «Ончыкем той лышташ пӧрдын волыш» (6-7 с.) «Ӱжара» (10 с.) да молат.

Ялысе тыглай агытанын мурыжо лирический геройын коважлан философий иктешлымашым ышташ полша: 

''Ялыштем могай ил, мый тудым'' 

''Агытан мурыма гыч палем''

''(Агытан, 9 с.)''

Ялысе еҥын илышыже тиде кайыкын мурыж дене чак кылдалтын: эрдене ял калыкым пашаш тарвата, кечывалым каналташ ӱжеш, пел йӱдым осалым покта…

''Ял илыш – тӱрлӧ шӧрынан.''

''…Манешлан гын – эрык.''

''Пий йӱк семын тудо кумдыкеш шарла.''

''(Манеш-манеш нерген, 15 с.)''

Тыге ойла самырык поэтесса. Осал йылман пошкудыжым шылтала. Вет илышыште тӱрлыжат лиеда: сайжат-осалжат, шерыжат-кочыжат… 

Йол ӱмбаке пеҥгыдын шогалмеке, шочмо суртым, ача-авам ӧрдыж велыш коден каяшат перна. Йот велыште эреак лишыл шочмо ял, йоча пагыт уш-акылыште волгалтыт. Осал дене тӱкнен самырык жапым, кӱчык нӧргӧ йоча татым шарналтет, да тыгодым чаманен шарналтет: 

''Шке шочмо сурт гыч,'' 

''Кудалтен эн сайжым,'' 

''Молан гын мые'' 

''Кайышым ала?..''

''…Йоча пагыт кодо''

''Йоҥгыдо, тыматле,'' 

''Шочмо ялешемак''  

''Йомшо ӱмылла.''

''(Шке шочмо сурт гыч… 16 с.)''

Чонлан чотак йӧсӧ лиймеке, ола гыч, чыла кудалтен, ялышкат кайыме шуэш. Шочмо мландыште чылажат эмла: памаш вӱд, олмапу, кайык муро, арама… - нуно илыш вийым пуат. 

Таня – илыш нерген келге шонышо айдеме. Ийгот дене але самырык гынат, пагытын чарныде эртымыжлан изиш ӧпкела. Тыгодым шке шонымашыжым пӧрткайык дене мутланыме годым почеш:

''Ах, пӧрткайык, тый, мыскынь пӧрткайык,''

''Нойыде гыч, шижат, жап йӧрта.''

''Лач тылат да мылам тиде пагыт.''

''Чон юалгыме семла шокта.'' 

Кажне еҥ пиалан лийнеже, лач тудым иктаж ӱзгар семын, кидыш налын, ни кучен, ни ниялтен от керт (Кайыккомбым каваште мо шотло, 29 с.), но пиалым, авторын шонымаште, «Вучаш огеш кӱл. Кычалман» (Пиал, шижат мо? 30с.).

Поэтесса тӱрлӧ темылан воза, йӧратымашын тамже тӱрлӧ: полан гай кочо, мӱй гай тамле, шӱлыкан да куанан. Танян лирический геройжат кумылан. Южгунам йӧратыдыме еҥымат чын йӧратымылан шотлаш лиеш: «Тыйымак йӧратен» (35-36 с.), «Кӧранен у тылзе модын…» (34-35 с.). 

Йӧратымаш эртен гынат, ӱдыръеҥ чылаж годым ойгырен ок шинче, кумылжым вес шижмаш ырыкта.

''Йӧратымаш йӱлен йӧрен гын,'' 

''Пӱртӱс тулеш ыра шӱмем.''

''(Мылам огеш кӱл… 55 с.)''

Лирический геройын шижмашыже ни нечке, ни шыде, ни вожылшо огыл. Яндар шижмашын ямжым тыгай корнылаште мокта: «Пагалем тачат мый шупшалалтмым, тамлым» (Тамлын-тамлын шупшалалтна коктын, 32 с.) 

Ӱдырамашын пиалже, куанже -  икшыве. Таня сӱретлыме еҥжат ава улмыж дене кугешна, йӧратыме йоча-влаклан ныжыл шомакшым, шӱм шокшыжым пӧлекла: «Маныт тыйым – ава» (37-38 с.), «Маша ӱдыремлан» (38 с.), «Тау, пӱрышем!» (40 с.) 

''Ава лӱмым сулен налше лийым'' 

''Икшывем-влак воктен куанем. (40 с.)''

Танян ӱмыргорныжым ырыктыше вий – сылнымут, поэзий: «Сылнымут огеш лий гын…» (13 с.) , почеламутшым программныйланат шотлаш лиеш. 

''Сылнымут огеш лий гын тӱняште''

''Мо куан чонемым луштара?''

''Йӧсланем шортам да… тыгутлаште''

''Чон садер ласкалык ден ыра.''

Тидымак тыланыме шуэш: тек сылнымут эреак пеленетак лиеш, лудшыеҥым куандара.  

Тиде возымем [[2000]] ий февральыште, Писатель ушемын погынымаш вашеш ямдылалтын ыле. Тулеч вара тудым изиш ешарен, кум сборник нерген утларак каласаш кумыл лекте. Статьям возымо жапыште [[Дудина, Зоя Михайловна|З. Дудинан]] у книгаже савыкталте, [[Александр Сергеевич Пушкин|А.С. Пушкинын]], «Евгений Онегин» романжым [[Регеж-Горохов, Василий Михайлович|В.Регеж- Горохов]] ден [[Тимиркаев, Анатолий Тимиршинович|А. Тимиркаев]] марлаҥдышт. Иктыже посна книгам лукто, весыже [[Ончыко (журнал)|«Ончыко»]] журналын лаштыклатше икмыняр номереш вераҥдыш. Нуно шке шымлызыштым вучат. А марий поэзийна лийын, уло да лиеш. Тудо тӱрлӧ йӱкан, кажне авторын шке корныжо, сем ойыртемже. Шонем, иктаж-кунам марий поэзийыштына В.Колумб гай философ-поэтат шочеш, тидан йӧнат, кумылнат уло.

''(Ончыко. 2001. № 2. 175-177 лашт.)''

== Фото ончер ==
[[Файл:Пчёлкинататьяна2.jpg|безрамки|197x197px]] [[Файл:Пчёлкинататьяна.jpg|безрамки]] [[Файл:Пчёлкинататьяна3.jpg|безрамки]] 
# Эре калыкыште. Морко район Волаксола ял. 2016 ий 18 ага. И. Речкинын фотожо.
# Корреспондент чыла вере лӱддымӧ лийшаш. Морко район Волаксола ял. 2016 ий 18 ага. И. Речкинын фотожо.
# Муралтынем эн ныжыл мурым. Йошкар-Ола. 2015 ий 23 шорыкйол. И. Речкинын фотожо. 
== Кылвер-влак ==
* [http://kidsher.ru/ru/tvorcheskij_vecher_tatyany_pchyolkinoj/ Творческий вечер Татьяны Пчёлкиной!].{{ref-ru}}
* [http://kidsher.ru/archives/2742 Татьяна Пчёлкина: «Муралтынем эн ныжыл мурым»] 
* [https://mariuverm.wordpress.com/2009/04/04/pchjolkinmyt/ Татьяна ден Сергей Пчелкинмыт (ВИДЕО)]

== Негыз ==
* Писатели Марий Эл: биобиблиогр. справочник / сост. А. Васинкин, В. Абукаев и др. Йошкар-Ола: Мар. кн. изд-во, 2008. С. 513-514.

[[Категорий:Марий серызе-влак]]
[[Категорий:Олык Ипай лӱмеш Кугыжаныш премийын лауреатше-влак]]
[[Категорий:Тиштер почеш палыме еҥ-влак]]
