{{Палыме еҥ
 |лӱм              = 
 |оригинал лӱм   = Юрий Михайловч Артамонов
 |сӱрет          = Artamonov Yurij Mihajlovich.jpg
 |сӱретын лопкытшо           = 250px
 |возымаш          = Юрий Артамонов, марий серызе
 |шочмаш дене лӱм = Юрий Михайлович Артамонов
 |тыршымаш алан = сылнымут
 |шочын    = 
 |шочмо вер   = [[Маскасола кундем]], Ятман ял
 |гражданство      = 
 |подданство       = 
 |колен      = 
 |колымо вер     = 
 |ача             = 
 |ава             = 
 |пелаш           = 
 |йоча-влак             = 
 |чап пӧлек да премий = [[Олык Ипай лӱмеш Кугыжаныш премий]]ын лауреатше
 |сайт             = 
 |Commons          = 
}}

'''Юрий Артамонов''' (Юрий Михайлович Артамонов) ({{Шочын|1938|4|6}}, [[Маскасола кундем]], [[Ятман]] [[ял]] — [[Август]] [[2002]], [[Йошкар-Ола]]) — кумдан палыме [[марий]] [[серызе]], [[Олык Ипай лӱмеш Кугыжаныш премий]]ын лауреатше (1978). [[Марий комунна (газет)|«Марий коммуна»]] [[газет]] да [[Ончыко (журнал)|«Ончыко»]] [[журнал]] редакцийлаште тыршен.

== Илыш да творческий корныжо ==
"Мый утларакшым кеҥежым йӧратем, тунам чонлан ласка. Олыкыш волет — шинчат куана, чодыраш пурет — кумылет тарвана,— каласкала Ю.М. Артамонов. — А кызыт такшым нигуш ом вашке, нигуш коштмаш уке, пӧртыштак шинчен эртарем. Паша шуко, а жап пеш шагал кодеш. Возен пыштымемжат иктаж лу книгалан сита да луктынжо кунам кертам, кунам шуктем гын?" — тургыжланен писатель.<br />
Писательын биографийже — тудын книгалаштыже. Посна автобиографийым монь возгален тӧчашат ок кӱл. Кажне персонажыште, кажне сюжет савыртышыште авторын чон катышыже,тудын илыш корныжо да шӱм тургыжланымашыже,тӱня умылымашыже, чумыр кӧргӧ поянлыкше. Сандене тудо ял покшелсе чара верыште илыше айдеме гай чылажат ик шинча ончылно. <br />
Юрий Михайлович Артамонов 1938 ий 6 апрельыште Медведево районысо Ятман ялеш шочын. Верысе шымияш школым пытарымеке, 1952—1956 ийлаште Йошкар-Оласе педучилищыште тунемеш.<br />
Педучилищыште тунеммыж годымак ончыкылык туныктышо сылнымут пашашке ушна, самырык рвезын шӱмыштыжӧ творчество тул чӱкталтеш. Иктаж лу кӱжгӧ тетрадьым возен опта, но савыкташ ок вашке. А варажым тудым илыш тургым авалта. Педучилище деч вара Юрий Михайлович Советский районысо Монакмучаш тӱҥалтыш школышто йоча-влакым туныкта. Шукат ок эрте — армийыш налыт. Лачак салтак илыш, шке йолташыже, мӱндыр Туркменийын йӧршын вестӱрлӧ пӱртӱсшӧ марий салтакын чонжым тарватеныт,тудлан ешартыш вийым пуэныт,творчество кумылжым утларак нӧлтеныт. Тыге 1958 ий 7 октябрьыште служитлыме пагытыштак "Марий коммуна'' газетеш иканаште ныл изи ойлымашыже савыкталтеш: "Кутко ден скорпион", "Памаш вӱд", "Котелок", "Приказ".<br />
Писательын икымше книгажат военно-патриотический тематикыланак пӧлеклалтын. Тудо "Советский салтак" лӱм дене 1962 ийыште верысе книга издательствыште лектын. Вара книга почеш книга савыкталтеш: "Сеҥалтдме вий",  "Шӱдыр ер", "Кузе илет, пошкудем?", "Перкан кинде", "Кайык ӱжын ужата", "Кок повесть" да молат. Тушечын "Звездное озеро","Вкус земляники" Москваште "Современник" издательствыште да "Малиновые облака" Йошкар-Олаште рушла лектыныт. Ю.Артамонов  Россий Писатель ушем членыш пура. 1978 ий годсек Олык Ипай лӱмеш премийын лауреатше. Тудын возымыжым казах, мордва, удмурт йылмылашке кусарыме. Шкежат моло калык йылме гыч ятыр произведенийым марлаҥден.  Прозаикым ме утларакшым повесть жанрын мастарже семын палена, утларакшым ялысе илыш нерген каласкала. Киндым куштышо, вольык ончышо еҥ— писательын эн йӧратыме геройжо. Теве, мутлан, "Сонимаке пеледыш" повестьын тӱҥ геройжо Николай Воронцов ятыр пагыт олаште ила гынат, чонжо садак шочмо ялышкыже шупшеш. Уке, шочмо ялышкыже тудо шошым чоҥештен толшо шырчыкла жаплан огыл, оласе йӧнан пачерым, сай пашадаран верым коден, йӧршынлан пӧртылеш, лакемеш. Уна семын огыл, сурт тошкалтышыш озала пеҥгыдын тошкалын кӱза, окна гыч пудалыме оҥа-влакым тӧргалтен, тушко волгыдым курымешлан пурта.
Юрий Михайловичын моло произведенийыштыжат лач тыгай чоншижмашак иланен ("Кайык ӱжын ужата", "Перкан кинде", "Канде тасман, ужар солыкан Какшан" да т.м.). Поэт В. Колумб манмыла, тудым эре "мланде шупшеш".<br />
Тыгодымак автор тӱҥалтыш произведенийлаштыже 60-70 ийласе марий ялын трагедийжым кӱлынак огеш шиж. Кугу комплекс-влакым чоҥымаш, изи ял-влакын пытен толмышт, рӱдӧ илемлаште оласе семынак шуко пачашан пӧрт-влакым нӧлтымаш, кресаньыкым мланде деч торымаш да моло йодышат самырык прозаикым пеш утыжымак огыт тургыжландаре. Тунам Юрий Артамонов шочмо ялын ямжым поэзий романтика чия дене сӱретлаш кумылан улмаш. Тидыжым "Кайык ӱжын ужата" повестьыштыжат шижаш лиеш.<br />
Ялысе еҥлан кинде деч шерге нимо уке. "Кинде — еҥ коклам, калык ден калык коклам ушышо кыл. Кыл йомеш — айдемыжат, калыкшат икте-весе деч утыр да утыр торлат, ваш-ваш огыт умыло, икте-весылан ӱшанымым чарнат, икте-весым тушман семын ончаш тӱҥалыт. Теве мо тугай кинде!" — шӱм вургыжын ойла "Сукыр" повестьын (ончыч тиде произведений "Перкан кинде" лӱм дене лектын ыле — А.В.) геройжо шоҥго комбайнер, ончычсо танкист Иван Васильевич Логинов.<br />
Шке повестьлаштыже автор шукыж годым коча-кова деч кодшо йӱла, тачысе кресаньыкын паша кумылжо нерген каласкала, лудшым кеҥеж пӱртӱс, ӱдыр-каче кокласе йӧратымаш дене палдара. Чыла вере Артамоновын произведенийлаштыже лиризм, шочмо мландым пагалыме, тудын дене кугешныме кумыл шижалтеш. <br />
Тыгай улыт, мутлан, репортаж гай "Кабул шикш", Кугу Отечественный сар темылан серыме "Иленыт кум йолташ", очерк сынан "Поэтын шӱдыржӧ", "Чавайнын куэже" повестьлаже. Каласаш кӱлеш, чыла шке шинча дене ужаш манын, 1987 ийыште тудо лӱмынак Афганистаныш миен толын, "Кабул шикш" повестьын геройжо-влак дене пырля шинчын ик котелок гыч кочкын-йӱын ончен. Вараракшым автор айдемын кӧргӧ шонымашыжым, тудын шӱм тургыжланымашыжым утларак тӱткын ончалаш кумылаҥеш. Мутлан, " Ведерка ден Шарик" Поснак вестӱрлӧ улыт Ю.Артамоновын пытартыш ийлаште возымо повестьше-влак. Тиде — "Колумбын шӱдыржӧ", "Чавайнын куэже" повесть-влак. Нуно чын лийше факт, событий-влак негызеш возалтыныт, тыште авторын позицийжат утларак раш коеш.<br />
Ю.Артамоновын творчествыштыже эше ик шӧрыным ужде кодаш огеш лий. Тиде — мыскара ойлымаш ден повесть-влак ("Суоми мландышкайынем", "Окмак Йыван"). Мыскара кумыл прозаикын творчествыштыже шукертсек шижалтеш. Эше 1975 ийыштак тудо посна книга дене "Кузе илет, пошкудем?" книгам савыктен луктын ыле. <br />
Писательын творчествыштыже посна йыжыҥ семын палемдыман йоча-влаклан возымо "Тарля куван кудывечыже" книгажым. Тылеч вара уста прозаик ятыр моло книга дене куандарен.
Ю.Артамоновын илышыже 2002 ийыште кӱрылтын.<br />

== Юрий Артамоновым  шарнымаш ==

=== Виталий Зуев. Таве ӱмбалне шинчалык ===
1963 ий сентябрьыште Медведево районысо Арбан кандашияш школышко марий йылме ден литературым туныкташ у еҥ тольо. Икмарда капан, вичкыжрак, иктаж 25-26 ияш. Каҥгарак, кужака, шемалге шӱргывылышан. Нер ӱмбалныже — кугу гына шинчалык. Тиде Юрий Михайлович Артамонов ыле.<br />
Школ директор Анатолий Семенович Николаев у туныктышылан пачерлан кок пӧртым темлен. Иктыже — школ воктене, кевыт ваштареш, уремыш ныл окнан, йоҥгыдо. Весыже — изуремыште, школ деч пел уштыш тораште, ялысе тыглай пӧрт. Тудыжо Марий Элыштына кумдан палыме драматург, композитор, скрипач, сӱретче Николай Михайлович Арбанын шочмо-кушмо суртшо пелен верланен. Тунам тыште лӱмлӧ еҥын Ольга шӱжарже Геннадий эргыж дене ила ыле.<br />
Юрий Михайлович Н.М.Арбанын пошкудыжо лияш кӧнен. Тыге тудо шкет ӱдырамаш Наталья Константиновна Смирнова дек пачерлан толын. Озаватым Натардя кокай манын.<br />
Школышто Ю.М.Артамонов 5-ше ден 6-шо класслам туныкта ыле. Тунам мемнан школышко кандаш ял гыч пеш шуко йоча коштын. Сар деч вара ӱдырамаш-влак азам ышташ ӧрын-лӱдын огытыл. Кажне еш гыч ныл-вич йоча куржталын. Садланак школышто иктаҥаш ӱдыр-рвезе-влак кудло марте погынат ыле. Чыла класс кокыт гыч лийын. Тыге Юрий Михайловичч ныл классыште иктаж 120 йочам марий йылмылан кумылаҥдаш тӱҥале. Тудын кузе туныктымыжым ом пале. Но программе деч шукырак книгам лудаш кумылаҥдаш тӧчымыжым шижам ыле. Ик тунемшыже, мемнан ял рвезе, лудаш туге чот шӱмаҥын — книга деч молыжо тудлан пуйто кӱлынат огыл. Тудо книга деке кынелын, малашат книга денак возын. Эсогыл школышто математика, геометрий, алгебра уроклаштат рушла да марла книгам лудын шинчен. Моло туныктышо-влак ты йочалан ӧпкелалтыт ыле. Юрий Михайловичлан рвезе дене ик гана веле огыл посна мутланашыже логалын. Тыге умылтарымаш шке саскажым пуэн: рвезе тунемме ийым, а варажым школжымат "кумытан" деч посна пытарен.<br />
7-8-ше класслаште марий йылме ден литературым Александр Сергеевич Ягельдин туныктен. Тудо шкежат сулнымут аланыште йолгорным кычалын, йоча-влакымат литератур дек, юнкор пашашке кумылаҥдаш тыршен. Тудо пагытыште школыштына йоча-влак калыкмутым, туштым погеныт, кугу сарыште лийше-влакын шарнымашыштым возен налыныт. Икшыве-влакын ойлымаш ден почеламутыштым иктешлыше, кид дене возыман "У тукым" журнал лекташ тӱҥале. Тиде кылешан пашашке Ю.М. Артамоноват шке вийжым ушен. Варажым А.С.Ягельдин йоча-влакын возкалымыштым тыгай лӱманак журналеш ятыр ий иктешлен шоген. Икана тудо эн чолга автор-влакым Марий телевиденийын передачышкыже конден ыле.<br />
Мемнан пӧртна Юрий Михайловичын илыме пӧрт лишне верланен. Пурла велне — Николай Арбанын шочмо пӧртшӧ, шола велне — "Кеҥеж йӱд" пьесе гыч ик геройын, Марка кумын, прототипшын суртшо, тушто тунам литературный геройын "уныкаже" Анатолий Яковлевич Смирнов илен. А мый "Кеҥеж йӱд" пьесысе вес геройын, Олоким кочан, прототипшын уныкаже улам. 
Икана Юра лӱман рвезе мыйым Юрий Михайлович дек пеленже пураш ӱжӧ. Тудыжо туныктышо деч ала-могай у книгам йодаш каяш тарванен ыле. Вигак келшышым. Тыге мый, латныл ияш рвезе, икымше гана писательын илыме пӧртышкыжӧ логальым. Натардя папайын пӧрт кӧргыжӧ йӧршешак вашталтын: юмоҥа йымалне кугу гына этажерке верланен. Тушто тӱрлӧ книга-влак радам дене шогат. Кок окна коклаште — кугу воштончыш. Омса воктенсе кӱртньӧ кровать канде покрывал дене леведалтын, лум гай ош кок кӱпчыкшӱргӧ мотор марий тӱр дене сӧрастаралтын. Окнаште сӧрал занавеске-влак кечат. Кӱварым арун гына мушмо да яндар половикым шарыме. Коҥгат свежа ош лум тӱсым налын. Натардя папайын пӧрткӧргыжӧ йоҥгыдемын, веселаҥын — пуйто у шӱлышым налын.<br />
Пурымына годым Юрий Михайлович ӱстел коклаште ала-мом возкален шинча ыле. Тудо мемнам шкеж дек ӱжӧ. Ме йолташем дене коктын пырдыж воктенсе олымбалан верланышна. Ончем: ӱстембалне ош конверт кия. Тыгайым мый але ик ганат ужын омыл ыле. Конверт ӱмбалныже "Марий коммуна" газет редакиий" манын возымо шинчалан перныш. "Вот вет, — шоналтышым, — мемнан туныктышылан Йошкар-Ола гыч, ала-могай кӱлешан сомыл нерген возен, тыгай ковыра конвертеш пыштен колтеныт". Чоныштем Юрий Михайлович дене кугешныме кумылым шижым.<br />
Мут  гыч  мут  лекте.  Туныктышына ала-мо шот дене Николай Арбан нерген ойлаш тӱкале. Этажерке гыч "Янлык Пасет" книгам нале. Мый тунам ты книга нерген колынат омыл ыле. Юрий Михайлович тиде произвелений нерген шуко сай мутым каласыш. Тунам "Янлык Пасет" пьесым Йошкар-Олаште веле огыл, моло вереат модын ончыктымо нерген палышым. Юрий Михайлович деч Н.Арбанын пьесе книгажым йодын нальым. Кӱчык жапыште тушан печатлыме пьесым лудын лектым.Тылеч вара Юрий Михайлович дек чӱчкыдын кошташ тӱҥальым. Утларакшым Юра Тимонов да Женя Шимаев дене пырля миена ыле. Туныктышо дене вашлияш мыланна оҥай лийын. Тудо мемнан нӧргӧ уш-акылышкына ала-могай ешартыш оҥай да палыдымеш инчымашым шыҥдарен шоген. Толшо марий мемнан ялысе еҥ-влакым у шинча дене ончалаш таратен. Тудо ойла ыле: "Вет тендан ялдам, калыкдам Н.М.Арбан шке возымо пьесылаштыже, книгалаштыже курымешлан чапландарен коден. "Кеҥеж йӱд" пьесысе чыла герой-влакын прообразышт тендан пошкудыда улыт".<br />
Юрий Михайлович ялысе кугыеҥ-влак денат вашлиеден, кутыркален, мом- гынат возен налын докан. Туныктымо паша дене ача-ава-влак ончылнат мутым ойлен. Тудо калык дене шоналтенрак, южгунамже тӱкненрак кутыра ыле. Южо тунемшым шылтален ойлашыжат логалын. Но йӱкым кугемдымыжым, кычкырымыжым, шолдыра мутым кучылтмыжым нигӧат ок шарне.
Эн чотшо пошкудо марий А.Я.Смирнов (Якып Толя) лене келшеныт. Нуно иктаҥашрак улыт ыле. Ятыр гана икте-весе дек унала миеденыт. Шукыж годым Юрий Михайлович Якып Толя деч мемнан ялын историйжым, урем-влакын лӱмышт кушеч лекмым йодыштын. <br />
Ондак Юрий Михайлович Смирновмыт дек шкетын миеден. А 1964 ийын шошо велеш тудо пешак самырык ӱдырым, Аидам, ватылан намийыш. Тылеч вара кок еш кокласе кыл эшеат пеҥгыдеме. Аида ден Галина Ильинична йолташ вате лийыч. 
Анатолий Яковлевич ик оҥай историйым тыге шарналта. Кеҥеж лишан (май тылзыште) ик кастене Артамоновмыт дек унала миен. Мутйогын когыньыштымат авалтен. Йылме сайынрак рудалтше манын, оръеҥ вате пӧрьеҥ-влаклан изишак аракам темалтен, ӱстембак кочкышым луктын шынден. Тыге кок йолташ пычкемыш йӱд марте ойласен шинченыт. Анатолий Яковлевич мӧҥгышкыжӧ каяш тарваненат, Юрий Михайлович тудым ужатен лектын да ала-могай оҥайым каласкалаш тӱҥалын. Коктын таве деран шогалыныт, адакат ойпидышым руден колтеныт. Мо нерген ойлымым ынде Анатолий Яковлевич огеш шарне, но коктын эше пеш шуко жап таве воктен кутырен шогеныт. <br />
Эрдене Анатолий Яковлевич вӱдлан лектеш — таве ӱмбалне Юрий Михайловичын шинчалыкше кия. "Писательын пӱсӧ ушыжо ала-кушко умбаке чоҥештен каен — лач очкиже гына таве ӱмбалан киен кодын", — шоналтен Арбан ял марий. Школ пашаште, очыни, Юрий Михайловичлан шыгыррак лийын. Сандене вараже тушеч каен, "Ончыко" журналыш куснен. Тудо ийлаште эн сай, эн тӱҥ произведенийлаже шочыныт.

== Сылнымут паша ==

[[Файл:Artamonov korno.jpg|200px|thumb|"Корно воктене мардежвакш" книган комжо.]]<br />

=== Марла савыктыме книга-влак ===
* Советский салтак: ойлымаш-влак. Йошкар-Ола, 1962. 32 с.<br />
* Сеҥаш лийдыме вий: повесть. Йошкар-Ола, 1968. 68 с.<br />
* Шӱдыр ер: ойлымаш-влак. Йошкар-Ола, 1972. 156 с. <br />
* Кузе илет, пошкудем?  Мыскара ойлымаш-влак. Йошкар-Ола, 1975. 128 с.<br />
* Изи Вичу: ойлымаш-влак. Йошкар-Ола, 1976. 44 с.<br />
* Кайык ӱжын ужата: повесть ден ойлымаш-влак. Йошкар-Ола, 1980. 288 с.<br />
* Перкан кинде: повесть ден ойлымаш. Йошкар-Ола, 1984. 320 с.<br />
* Кок повесть. Йошкар-Ола, 1988. 332 с.<br />
* Тарля кован кудывечыже: повесть. Йошкар-Ола, 1992. 72 с.<br />
* Йӧратет - йӧратем: йӧратымаш каҥаш. Йошкар-Ола, 1992. 96 с.<br />
* Чавайнын куэже: повесть-влак. Йошкар-Ола, 1995. 428 с.<br />
* Качыйӱыш: мыскара повесть-влак. Йошкар-Ола, 2000. 484 с.<br />
* Корно воктене мардежвакш: ойлымаш-влак. Йошкар-Ола, 2006. 546 с.<br />

=== Моло вере лекше произведений-влак ===
Иленыт кум йолташ: роман // Ончыко. 1961 . № 1. С. 5–58.<br />
Авай, няням! Ойлымаш // Ямде лий.1982. 21 авг. <br />
Авай, кочкаш! Ойлымаш // Марий коммуна.1962. 29 авг.<br />
Советский салтак: ойлымаш-влак // Йошкар-Ола: Книга лукшо мар. изд-во,1962. 32 с.<br />
Ава кумыл: ойлымаш // Марий коммуна.1963. 13 янв.<br />
Изи ӱдыр ден сур пире: илышыште лийше ойлымаш // Марий коммуна.1964. 2 июнь.  № 2. С. 8–60.<br />
Айдемым пагалаш: новелла // Марий коммуна.1964. 18 окт. <br />
Ачий коллектив эре пашаште // Марий коммуна. 1965. 14 авг.<br />
Воштончыш: йомак // Марий коммуна.1969. 16 фев.<br />
Але… але: мыскара ойлымаш // Марий коммуна.1969. 5 окт.<br />
Илыш вий: ойлымаш // Марий коммуна.1970. 24 янв.<br />
Изинек туныктыжо (Ача, ава да икшыве) // Марий коммуна. 1970. 15 май.<br />
Ава чон: ойлымаш // Марий коммуна.1970.  30 май.<br />
Вуйшиймаш книга: мыскара ойлымаш // Ончыко. 1972.  № 2. С. 5- 68.<br />
Вичу колым куча. Вичу школыш кая. Вичун пинегыже: ойлымаш-влак // Марий коммуна.1973. 21 март.<br />
Анис олман тамже: повесть // Ончыко. 1973.  № 3. С. 13-60.<br />
Гармончо Вею: ойлымаш // Марий коммуна. 1977. 7 янв.<br />
Ведерка ден Шарик: ойлымаш  // Ончыко.  1979. № 3. С. 65-76.<br />
Киндет перкан лийже!  Повесть // Ончыко. 1980. № 5. С. 21-90.<br />
Ача деке унала: повесть // Ончыко. 1982. № 3. С. 9-64.<br />
Гармонь. Ик  йолтошкалтыш. Кенеж кечын»: кӱчык новелле-влак // Марий коммуна. 1986. 6 май.<br />
Каза шор: койдарчык повесть // Ончыко. 1987. № 4. С. 8-49.<br />
Какшан воктене: ойлымаш  // Марий коммуна. 1988. 28 сент.<br />
Кабул шикш: повесть-хроника // Ончыко. 1988. № 3. С. 50-81.<br />
Гурий ден Курий: ойлымаш // Марий коммуна. 1990. 22 февр.<br />
Канаш-Крымыш веле: мыскара ойлымаш // Марий коммуна. 1991. 23 окт.<br />
Вожылам… Жап нерген писатель шонкала // Марий коммуна. 1991. 22 нояб.<br />
Кандыра: мыскара ойлымаш // Марий Эл. 1993. 12 янв.<br />
Йодмаш: мыскара ойлымаш  // Марий Эл. 1993. 8 апр.<br />
Йылме кушко шукта // Кугарня. 1993. 9 апр.<br />
Айдемын языкше: ойлымаш  // Марий Эл. 1993. 2-3 сент.<br />
Илыш тамгаже //  Марий Эл. 1994. 14 май.<br />
Васлича: ойлымаш // Марий Эл.  1994. 11 июнь.<br />
Йыл: детектив ойлымаш // Марий Эл.1994. 10 дек.<br />
Вес  тӱня гыч толшо уна:  лийше лийдымаш  // Марий Эл.1996. 29 март.<br />
Изи Ануш ден кугу Ануш: ойлымаш // Марий Эл. 1996. 27-28 сент.<br />
Йыгыр: криминал ойлымаш // Ончыко. 1996.  № 12. С. 76-90.<br />
Илыш сае - илыш весела: мыскара ойлымаш // Марий Эл. 1997. 24 янв.<br />
Вич ватан марий: мыскара ойлымаш // Марий Эл.  1997. 5 апр.<br />
Какшан: роман // Ончыко. 1997. № 7-9.<br />
Йӱаш царнен: мыскара шойыштмаш  // Жера. 1998. 3 апр.<br />
Аракам шолтеныт: мыскара ойлымаш // Морко мланде. 1998. 8 май.<br />
А тый ПЧТ-ым ужынат? // Ончыко. 1998.  № 1. С. 146-148.<br />
Його  лийым: мыскара // Марий Эл. 1998. 16 ?<br />
Тамга: эссе // Ончыко. 1998. № 3. С. 27-92.<br />
Айдеме тукым шона: ойлымаш // Мароий Эл. 2000. 16 сент.<br />
Йораташ нигунам сулык огыл: ойлымаш // Кугарня. 2000. 8 дек.<br />
Тамык гыч – тамыкыш: повесть // Ончыко. 2000. № 3; № 5; № 12; 2001. № 1-2; № 7-9; № 12.<br />
Казна кинде: ойлымаш // Ончыко. 2003. № 1. С. 102-121.<br />

=== Вес йылмыш кусарыме  сылнымут ===
* Звездное озеро: повести и рассказы / пер. на рус. А. Фомина. М.: Современник, 1975. 240 с.<br />
* Вкус земляники: рассказы / пер. на рус. А. Шавкуты. М.: Современник, 1979. 204 с.<br />
* Обида: рассказ / пер на рус. А. Башкировой // Лит. Россия. 1986. № 29. 18 июля.<br />
* Волки: повесть / пер. на рус. А. Спиридонова // Приметы (между Волгой и Уралом). Саранск, 1987. С. 128-162.<br />
* Каравай: рассказ / пер. на рус. А. Спиридонова //  Лит. Россия. 1987. № 2. 9 янв.<br />
* Кокшага ты моя синеокая / пер. на казах. Ж. Кайранбаева // Солнце над лесами. Алматы, 1989. С. 196-224.<br />
* Федора и Шарик: рассказ  // пер. на рус. А. Спиридонова //  Дружба. Хрустальный ключ. Йошкар-Ола, 1990. С. 17-32.<br />
* Малиновые облака: повести и рассказы. Йошкар-Ола, 1991. 384 с.<br />
* Чпрок: рассказ / пер. на удм. Е. Глебовой // Кизили. 1996. № 5. С. 12-13.<br />
* Марийская свеча: рассказ / пер. на рус. А. Спиридонова // Дружба. Время пить хирши. Йошкар-Ола, 2007. С. 146-157.<br />

== Илышыже да творчествыже нерген ==
=== Литератур списке ===
Ятманов  Л. О людях земли и труда // Молодой коммунист. 1978. 31 окт.<br />
Зайниев Г. У кӱкшыт у вийым йодеш //  Марий коммуна. 1979. 9 дек.<br />
Луков П. Кинде-кече падыраш // Марий коммуна. 1981. 9 янв.<br />
Делянов М. Айдеме да мланде // Марий коммуна. 1981. 28 апр.<br />
Иванов Л. О людях земли и труда // Лауреаты премии имени Олыка Ипая 1968-1980гг.  Йошкар-Ола, 1982. С.84-88.<br />
Иванов И. С любовью к родной земле  // Марийская правда. 1982. 3 янв.<br />
Васинкин А. Чеканщик слова //  Культурная мозаика. 1998. № 2. С. 3.<br />
Александров-Арсак А. Мемнан жапысе прозын ик лончыжо // Ончыко. 1998. № 3. С. 76-92.<br />
Васинкин  А. Нылле ий лым лийде воза // Марий Эл. 1998. 4 апр.<br />
Александров-Арсак А. Марий повестьын уста мастарже  //  Марий Эл. 2002. 11 окт.<br />
Зуев В. Таве ӱмбалне шинчалык // Ончыко. 2003. № 2. С. 63-71.<br />
Зайниев Г. Тӱрлымат возен ончен, а пиалжым прозышто муын  // Марий Эл. 2003. 5 апр.<br />
Яковлева В. Юрий Артамоновын ойлымашыже-влак // Ончыко. 2005. № 4. С. 187-192.<br />
Мардан Р. Йомак гай илыш // Марий Эл. 2008. 4 апр.<br />

=== В. Яковлева. Юрий Артамоновын ойлымашыже-влак ===
Кызытсе марий прозышто ойлымашын рольжо, мутат уке, кугу манын кӱшнӧ палемдышна. Тидымат каласыман: шуко самырык писательже ойлымаш гыч шке творчествыжым тӱҥалеш да ӱмыржӧ мучко тиде жанр деке пӧртылеш. Тӱрлӧ жапыште тӱрлӧ ойлымаш шочеш, молан манаш гын, илыш эре вашталт толеш, айдемат вашталтеш, вияҥеш, койыш-шоктышыжо, тӱня ужмашыже, шкеж деке да весе дек отношенийже вестӱрлемеш. Садлан возышо еҥлан чыла тидым ужын моштыман, тудын шке шонымашыже лийшаш да тудым шке произведенийыштыже мастарын, сылнын да раш почын ончыктен кертшаш, лудшын чонжым тарватен моштышаш. <br />
90-ше ийлаштат тӱрлӧ форман произведений-влак возалтыныт, ойлымаш жанрат шуко темым авалтен, шуко проблемым почын, герой-влакым тӱрлӧ ситуацийлаште ончыктен. Тиде пагытыштат нуно тӱҥ шотышто жапын йодмыж почеш возалтыныт, жапын койышыжым, шӱлышыжым авалтат.  <br />
90-ше ийласе ойлымашлаште тиде путырак пӱсын палдырна, молан манаш гын, перестройко деч варасе пагытыште гласность манмет шарлен, калык эрыкым шижын, шке шонымыжым лӱдде каласен кертын. Писатель-влакат шке шонымыштым, цензур деч лӱдде, калыклан ойлен кертыныт, тудым шке произведенийышт гоч калык деке шуктен кертыныт. Садлан кажне гаяк ойлымашыште мемнан элын капиталист илышыш вончымыжым, рынке отношенийын шарлымыжым, тидлан кӧра айдемын койышыжат пужлымым, икте-весым шотлыдымашым ужын кертына. <br />
Юрий Артамоновынат ойлымашыже-влак шке возымо пагытшылан келшен толыт да писательын шуко могыран сылнымут мастарлыкшым ончыктат. Тудын икмыняр ойлымашыжым шымлен лектына. <br />
Мутлан, Ю.Артамоновын 1990 ийысе "Ончыко" журналын 6-шо номерешыже савыкталтше "Окса калта" ойлымашыже содержанийже дене шке пагытшылан моткочак келшыше. Тиде жапыште калыкын илышыштыже окса кугу рольым модаш тӱҥалеш. Чылан гаяк оксам ышташ пижыныт, тидын дене пошкудо-влак икте-весым мондаш тӱҥалыныт,икте-весым пагалымым чарненыт.Шке произведенийыштыже автор пеш кугу социально-нравственный проблемым шында да тудым тӱрыс лончылен пуа. 
Структур шотышто ойлымашыште действий ик корно дене эрта, тӱҥ геройын ик илыш татшым ончыкта. Но тиде эпизод гыч Кришан Йыванын могай улмыжым раш ужына. Вет чылан гаяк шкем гына шонышо лийын огытыл, тиде чыла пагытыштат тыге, чын еҥ-влак эре улыт, нунылан вес еҥын ниможат ок кӱл, нуно чыла шке вийышт, шке йӧнышт дене шке шонымашкышт шунешт. Какшанов Йыванат тыгаяк. Тудо у пӧртым чоҥынеже, сӧсна шылым пазарышке ужалаш наҥгая да тушто окса калтам муэш: содор гына кӱсенышкыже ок пыште, а озажым ончыштеш. Мӧҥгыжӧ мийымекыжат йомдарыше еҥ верч азаплана, тудо вет ынде мӱгырен шортеш дыр, манын ойла. Колянымыж денак Кришан Йыван мален ок керт, эре окса нерген ойла, кузе-гынат пӧртылташак шона. Калташте улшо адрес-влак почеш, серышым возен, оксан озажым мунеже. <br />
Варажым автор тӱҥ геройым тыге сӱретла: "Мален кынелешат, Анан марийже, сай пашам ыштыше еҥла, нелын шӱлымымат чарна, плотньык-шамыч дене иктӧр тырша". Жап эртымеке, серышым шке лӱмешыже шукерте налын огылат, вашмутгвлакым чон куанен лудеш. Но возышо-влакше чыяан ик семын вашештен огытыл, кӧжӧ Кришан эрге Йываным вурса, кӧжӧ моктен ойла. 
Владивосток ола гыч, мыйын шонымаште, уло произведенийын рӱдыжым почын пуа: "Поро чонан айдеме тӱня гыч пытен кая, шонышым. Уке улмаш. Ме чыланат тыйын гай лийына гын, илышыже могай куштылго, илашыже могай весела лиеш ыле". 
Но, мутат уке, чылан Кришан Йыван гай поро чонан, еҥым чаманыше огытыл, тыгеже лийынжат оккерт. Садлан "Окса калта" ойлымашыштат Кришан Йыванлан ваштареш еҥ-влак улыт: тӱҥ геройын ватыже Ана да кум рвезе. Ана торжа ӱдырамаш семын сӱретлалтеш. Тудо марийжым ок шотло, чыла шке кидыштыже куча, оксам шылтен кийыкта, марийжыланат ок ончыкто. Тиде образ шке пагытшьшан моткоч келшыше. Ана тыгай годым илен мошта, еҥыным Юмо полышлан шотла, тудо у пӧртым чоҥымаште лиеш шона. Кришан Йыван ватыжлан "еҥ окса дене от пойо. Еҥ окса кидым когарташ гына йӧра" манеш. Анан тидын нерген колыштмыжат ок шу, сыра веле, марийжым илен моштыдымыжлан вурса.<br />
Кум самырык пӧръеҥ — кызытсе жапын "пеледышыже". Вожылдымо, шке нерген гына шонышо, нуно, чын айдемым ондален, пояш шонат. Кришан Йыванын пӧртыштӧ нуно шкеныштым оза семын кучат. Калтан озаже ик-кок тау мут дене гына серлага, нимогай пӧлек нергенат ойлаш ок логал, мӧҥгешла, шкешт гына кугу унала теммешкышт кочкын-йӱын лектын каят. <br />
Кришан Йыван нунын деч ала "ласкарак шомакым", ала "олашке унала ӱжмым", ала тока шонкалымыже семын, "кленчам луктын шындымыштым" вучен гынат, нимом вучен шуктен огыл. Автор тудын нерген тыге ойла: "Куанышаш олмеш кӧргыштӧ ала-молан кочын гына чучеш, пуйто арымшудым кочкын". Тудо тыгайым йӧршын вучен огыл, тыгай лийын кертме нерген шоненат огыл. Садлан судыш молан ӱжыктымымат иканаште умылен ок шукто. Ик семынже тудым вийдыме айдемыланат шотлаш лиеш, молан манаш гын, судышто тудо шке праваж верч ок кучедал, тюрьмаш шичме деч гына пеш лӱдеш. <br />
Автор тӱҥ геройжым чамана, тудым сай могыр гыч веле сӱретла. Кришан Йыван гай еҥ-влак кызыт шагал улыт, нуно еҥлан пеш ӱшанат. Садлан тыгай еҥым вашке ондалаш лиеш. Тыгайлан кызытсе саманыште илаш нелырак. Тудым виянрак да намысдыме-влак пеш вашке тошкал каят, кӧ улметымат огыт ончал. Автор тидым шке ойлымашыштыже тӱрыснек почын пуэн да лудшын чоныштыжо у шонымашым шочыктен. <br />
Ю.Артамонов 1995 ийыште лекше "Ончыко" журналын кумшо номерешыже савыкталтше "Кашемир шовыч" ойлымашыштыжат неле проблемым нӧлталын. Тиде сылнымут орлаҥге ик тӱҥ образ йыр чумыралтын, тӱҥ героинян илыш-корныж дене кылдалтын. Садлан сюжет ик корно дене кая, Анушын илышыж йыр чумыргышо действий, образ-влак гына ончыкталтыт. <br />
Ануш — марий деч посна кодшо ӱдырамаш. Тудын Микывыржым кучен наҥгаеныт да лагерьыш шынденыт. Ануш Вею эргыж дене кодын. Тудлан илашыже ынде пеш йӧсӧ лиеш, но илаш садак кӱлеш, садлан Ануш шкенжым кидыш налын сеҥа, шкетынак пашам ышта. Марийжын кӱштымыж почеш колхозыш ок пуро, единоличник лийын кодеш. Ануш нерген автор кузе ойла: "Пӧръеҥ деч посна кодынат, Ануш вуйым йомдарыш. Первой эреак шорто, мом куча, эртак кидше гыч мучышта. Вара шинчавӱдшӧ кошкышат, ушым шындыш: "Тыге огыл! Марием уке гынат, улмо семынак илаш кӱлеш. Сурт погым шалатен пытараш гын, Микывыр толешат, мом манеш?". Ануш шке кӧргыштыжӧ шуко вий-куатым муэш, ялсовет вуйлатыше Щербаков гайже тудым шыгыремдаш, лӱдыкташ тӧча гынат, ӱдырамаш вуйым ок саке. Шкетынак уло озанлыкым куча, эсогыл киндыжат колхозын деч сайрак да шукырак шочеш, тудым ужален, оксам ышта. <br />
Марийже лагерь гыч толмеке, Анушлан пеш кугу куан лиеш. Нуно поян илаш тӱҥалыт, посна почингаш лектыт. Но тиде пиал шукыланак огыл. Микывыр сар гыч пӧртылеш, улан илаш тӱҥалмыжлан колхоз вуйлатыше-влак пудештшаш гай сырат, тудым кучаш амалым гына кычалыт. Амал лекмеке, тыманмеш тудым коло вич ийлан лагерьыш колтат.<br />
Колхоз вуйлатыше-влаклан тидат ситен огыл, нунылан айдемым пытарашак кӱлын улмаш. Садлан нуно Анушым сайлымаш кампаний годым шылын коштмыжлан лу ийлан лагерьыш шындат. Тушто тудо мӱшкыран улмыжлан шуко жап ок шинче, тушеч кӱчызӧ дечат шӱкшӧ вургеманым луктын колтат. Чот вашталтмыжлан, шоҥгеммыжлан, эсогыл шочмо эрге-влакшат пален огыт шукто, кӱчызылан шотлат. Ондак Ануш пешӱдыр икшывым ыштынеже улмаш, ынде кызыт шочшо ӱдырлан тудын нимогай куанымашыжат уке. Вет тудо пала: садак йочалан орланен илашыже веле перна. <br />
Ануш тыгак сай илышым ужде кола. Шовычым шке шешкыжлан пуаш шонен илен, но тидым ыштен шуктен огыл. Саднене шовычым шкеак у финагентлан пуэн колта. <br />
Автор тӱҥ героиняжым чаманен, каласен кода: "Кресаньыклан уэш мландым пуымым, марий фермер, кооператор шочмым Ануш ужын ыш шукто. Юмылан тау — колен колтыш. Ужеш гын, латшымше ий угыч пӧртылмым пален налеш гын, мом манеш ыле, мом шоналта? Тидым каласен мошташат йӧсӧ". <br />
Тиде ойлымашыште ончыктымо тема, айдемын пӱрымашыже кызыт- се жаплан келшен толшо. Тачысе писатель-влаклан кодшо пагытым шергалын лектын, тушто лийше событийлан шке шонымашым каласен пуаш  йӧн уло.<br />
"Кашемир шовыч" — биографический ойлымаш. Сюжетын негызше — тӱҥ героинян драматический биографийже. <br />
Ю.Артамоновын 1996 ийыште "Ончыко" журналын 12-шо номерыштыже лекше "Йыгыр" ойлымаш еш кокласе отношений нерген. Тудо кеч-могай жапыштат еҥ-влакым тургыжландарен. Тема ден произведенийын жанрже кылдалтын: тудым нравственно-бытовой семын аклаш лиеш. <br />
Автор ныл еҥын илышыж гыч икмыняр ужашым налын, нунын пырля кылдалтмыштым почын ончыкта. Тӱҥжӧ Эшпай Аркуш ден Эсеней кокласе отношенийым ончыктымо. Но тыште Эшпай Аркушын Агавий ден ватыже Окачий денат отношенийже шеҥгелан кодшаш огыл. <br />
Эшпай Аркуш Агавийым ожнысек йӧратен, Агавийын сӱаныштыже эше "тиде оръеҥ садак мыйын лиеш" манын. Садлан Эсенейым эмлымверыш наҥгайымеке, Аркуш вигак Агавий деке толеш. Нунын коклаште йӧратымаш шочеш. Тыге нуно кок ий марий-вате семын илат. Аркушын шке ватыже исыр, тынар ий иленыт, алят мӱшкыр пижын огыл, садлан Аркуш кеч еҥын ватыж дене икшывым ыштынеже. Но тудын денат ынде кок ий ила, тудыжат ок мӱшкыраҥ. Аркуш ынде шонкалаш тӱҥалын: "Мом ышташ? Эше вес ӱдырамашым кычал каяш мо? А ниным кокытшым мом ышташ? Кузе нуным пытараш?.. Кузе лияш?.. Пушташ мо?.. Агавият ватыж гаяк исыр гын, молан тыгай ӱдырамашым чаманаш? А? Исыр ушкалым, маныт...". Тиде шонымаш гыч ме геройын моткоч шучко айдеме улмыжым, айдемым нимош шындымыжым, шкенжым гына шонышо улмыжым ужына. Тудо йӧратымашым ок пале, ӱдырамашым пагалыме нерген ик ганат шоналтен огыл, нунын шкенжын кӱлешыжлан гына кучылт мошта. 
Аркуш тыгак моткоч чоя, шымшык айдеме. Агавийын мӱшкыраҥмыж нерген пален налмеке, йӧршын вашталтеш, шӱраҥышташ тӱҥалеш, Агавийлан кумалаш ямде. Тудо шкенжым туге куча, пуйто тидын деч ончыч ниможат лийын огыл, пуйто Аркушын мушкынден пуымыжо Агавийлан омешыже койын. <br />
Эсенейын аваже кок эргым ыштен улмаш. Иктыже колен, Эсенейже илыше кодын гынат, начар тазалыкан лийын, варажым уш чер дене черланен. Ватыж дене тӱрлӧ "опытым" шындылаш тӱҥалын. Ончычшо Эсеней паша деч вара эре книгам лудын, садлан дыр ушыжо каяш тӱҥалын. Мо-гынат, тудым Семеновкыш петырат. Тушеч пӧртылмекыже, колышо йыгыр шольыжым ужаш тӱҥалеш. Аркуш, тидын дене пайдаланен, Эсенейым пытараш шона. Агавийымат ок колышт, тудын шке марийжым чаманымыжым, Эсенейын нигӧлан осалым ыштыдымыжым шотышкат ок нал. Аркуш Эсенейын кӱзыжым шкеак шумен пуа да тудым Эсенейын шкенжын кидше денак пуштеш. <br />
Тиде пеш келге психологизм шонымашан ойлымаш, чылаж годым умылашат йӧсӧ. Но могай шучко, шӱмдымӧ айдеме лийман черле, ӱнардыме, титакдыме еҥым пушташлан.<br />
Ю.Артамоновын 1998 ийын икымше номерыште да 1999 ийысе 11 номереш лекше кучык мыскара оилымашыже-влак тыгак кызытсе жаплан моткоч келшен толшо улыт. "А тый ПЧТ-ым ужынат?" ойлымаштыже шолышташ шонышо еҥ кеч-мом ыште, кеч-мом шоно, садак шолыштеш маннеже автор. Кеч тудо шолыштеш манын от шоно гынат. Садлан еҥлан чылаж годым ӱшанаш ок лий, эре тӱткӧ лийман, уке гын воштылтышышкат лектын кертат. <br />
"Кузе Волой коча рэкетир лийын" ойлымашыштыже автор чылт кызытсе илышым ончыкта. Калык коклаште иктышт йӱдшӧ-кечыже пашам ыштат гынат, садак оксашт нимоланат ок сите, пеле шужен илат. Весышт еҥ окса дене поен лӧчат. Чыла тидым тӱҥ герой, Волой коча, ужеш да тудынат нунын семын илымыже шуын колта. <br />
Йындалов Владимир Митрофанович кужу ӱмыржӧ мучко ала-кӧланат пашам ыштен ончен: кӱтӱчыланат, трактористланат, оролланат. Кызыт тудо сулен налме канышыште, мӧҥгыштыжӧ телевизор воктене гына шинчылтеш. Утларакшым детективым ончаш йӧрата: "Кунам айдемым толат, кунам кӱчызӧ пеш поен ӧрда, вара моткочак шерге машинаш гына шинчын кудалыштеш, кунам икте-весым пистолет дене лӱен йӧрыктат". Чыла тидым ончен, Волой кочан вуйжо пудырӓныме гай лиеш, тудо кӧргыштыжӧ шонкалаш тӱҥалеш. Вет тудо телевизорышто мом ужеш, илышыштыжат тудымак. А тыгай поян-влак кокла гычше нунын ялыштышт — Вайсук Шайтанов. Тудын ял покшелне кевытше, ала-мыняр машинаже уло, торгаен, кугу поянлыкым ыштен. 
Волой коча Вайсукым изи годымжо пеш шалопай улмыжым шарна. Садлан йолашкӧргышкӧ нужым оптен колтымыж дене ушым пуртенам манын шонен, Вайсуклан серыш гоч, шоҥгылыкешыже, сайын илен ончаш шонен, поянлыкшым пайлаш йодеш. Кеч ик миллионым, вич миллионымат ок шӱкал ыле. Но чыла шонымо семын ок ышталт. Кочайланат шоҥгемме велешыже чыжовкышто шинчашыже перна. Вара тудо телевизорын осалыш шуктымыжым шижеш да тудым кораҥдаш йодеш. Шоҥго еҥ йоча гай маныт, йоча семынак тудат келгын шоналтыде пашам ыштен кертеш. <br />
1999 ийысе кумшо номеран "Ончыкышто" печатлалтше аллегорий сынан "Йошкар-Олан эн моторжо" ойлымашыште Ю.Артамонов шоҥгылык темым нӧлталеш. <br />
Чачавий Еманаева изи Поланур ялыште шкетынак ила. Йоча-влакше кушкыныт, ӧрдыж велышкыла, ола ден поселкылашке каен пытеныт. Чачавий шкетынак кок ушкалым да вич сӧснам ашна. Йочаже-влак южгунам веле полшен каят, огыт ярсе, эре пашам ыштат, оксалан толашат. Ава ялыш пӧртылмыштым изин-кугун вуча, нунылан эсогыл мландымат налын ямдылаш шонкала. Вет южо еҥже ялышке мӧҥгеш пӧртылеш, у пӧртым чоҥа. Чачавият тидланак ӱшанел ила. <br />
Тугеже, Ю.Артамоновын ойлымашыже-влак теме дене гына огыл, а жанр шот денат пеш тӱрлӧ улыт: социально-нравственный, лирико-драматический, биографический, юмористический, аллегорический. <br />
(Ончыко. 2005. № 4. С. 187-192).<br />

=== А. Александров-Арсак. Марий повестьын уста мастарже ===
Писатель радам гыч икте почеш весе кая, йӧршын пӧртылдымын, курымешлан. Пытартыш жапыште Константин Коршунов уке лие, Александр Селинын ӱмыржӧ рошт кӱрылтӧ, ынде теве Юрий Артамонов... Кӧ шонен, кӧ тидым мужедын? Вет чыланат пеҥгыде йол ӱмбалне ыльыч. Илышашлык да эше шуко-шуко возышаш кумылан.<br />
Кажне гана, тыгай кӱрылтышыш миен тӱкнымеке, чон шортмо дене пырля намыс темдалеш, илыш дене чеверласыше ончылно парыман улмынам шижына да йӧсӧ. Вет жапше годым пашаштлан, ош тӱняште ыштыме сомылыштлан тӱрыс акым пуэн ыжна шукто, ыжна мошто. Да кажне гана почеш кодын пелештыме поро шомакнажат кагазышке ок пышталт, угыч толшо тукымлан йӧрыжӧ манме надыр огеш чумырго.<br />
Таче мый шонкалымашем Юрий Артамонов йыр тарватен савырынем, шымлыше литературовед-влаклан тӱҥалтыш ойпидыш кеч лийже манын.<br />
Витлымше ийлан кокымшо пелыштыже, Марий пединститутын студентше улмына годым, ме, сылнымутан литературылан шӱман- влак, книга издательствыште савыкталт лекше кажне произведенийым, кажне ойпогым шокшо мелна гай вучена ыле. Чынак, коклан- коклан мелна осо гай почеламут чумыртыш, ушкал йылме гай ойлымаш-влак пого лектыт ыле. Поснак повесть гай кугу произведений сылнымутышто шагал лийын. Тӱткынрак шарналташ гын, кажне прозаикшат ик-кок повесть деч утлажым серен шуктен огыл. Никандр Лекайн «Шӧртньӧ падыраш» ден «Канде шинчан шошо» (пытартышыжым Лекайн вес авторын возымыжым тӧрлен улмаш дыр да кок лӱм дене савыктен ыле), Ким Васин «Ушнымаш», Валентин Косоротов «Тура кугорно», Валентин Исенеков «Вӱд ӱмбапне», Сергей Николаев «Элнет пӱнчерыште», Зинаида Каткова «Сар огеш лий гын», Мария Евсеева «Илыш савыра» - тетла укеат дыр, чынжымак, иктыт-коктыт гына. Вара Вениамин Ивановын йӱкшӧ кумдан шарлыш. Тудо икмыняр повестьым - «Саскавий», «Ломберсолаште», «Шошо»... - савыктымекше, «Арслан» романлан пиже. Василий Сапаев «Яктер», «Мом каласет, Миля?» повестьлам самырык тукымлан возыш. Тетла ушештарашыжат нимом. Да тиде вет коло-кумло ий жапыште чумыр писатель гвардий дене кок кидысе парняш пышташ ситыше лектыш. Но вот писатель радамышке пурыш Юрий Артамонов...<br />
Кажне пагытын шке серыпле шомакше манме семын, Юрий Артамонов, чынжымак, кугу мастарлык кӱкшытыш шуо да кажне про- изведенийже дене лудшо еҥым куандарыш. Мо дене, кузе тудо тыгай сеҥымашке шуо? Писательын ойыртемжым, чолгалыкшым нер- гелыме деч ончыч эше иктым шарналтыме шуэш.<br />
Икана ик лӱмлӧ поэт, кумдан чапланыше йолташ коктын шинчаваш кутырымына годым тыге манын ыле: мыланна, марий калыклан, вик ойлаш гын, ик поэт да ик прозаик гына кӱлеш. Тетла нигӧ ок кӱл, сита. Тунам поэтшат, прозаикшат кажне ийын шке книгажым савыктен луктын кертеш.<br />
Тидым Совет власть жапыште каласыме ыле. Тунам тугакшат кажне возышо савыкталтын кертын. Тидлан Писатель ушем гыч темлыман кагаз гына кӱлын. Вет книга лукташ правительство оксам ойырен. Конешне, поэт йолташын ойлымыжо тӱргоч лупшалтме гай шокта. Вес кугу поэт, ындыжым Маяковский, мӧҥгешла, шуко да тӱрлӧ, но сай поэт- влакым ужнеже улмаш. Мемнан денат усталык памаш нигунам кошкен огыл. Но калык ушеш, лудшо еҥын чонеш посна пагытыште, чынжымак, ик-кок поэт-прозаик гына шарналтын кодыт. Мемнан шинчыме пагытнам налаш гын, теве нунын чапланыше лӱмышт: Никандр Лекайн ден Миклай Казаков, Вениамин Иванов ден Михаил Якимов, огеш мондалт гражданский тематикан политический лирикыж дене Геннадий Матюковский, шарналтыт ныжыл мурышт, шӱм-чон лирикышт дене Анатолий Бик ден Чалай Васлий. Посна аланым почо Валентин Колумб. Пытартыш жапысе уста возышо-влакым мужырлаш гын, Юрий Артамонов ден Семен Николаев ончыко лектыт. Но нунын творчествыштлан тӱрыс акым эше нигӧ пуэн огыл. Неужели нунат, калыклан кумдан палдаралтде, шомак ӧрдыжеш кодыт, кузе кызыт шып мондалтыт эсогыл кӱшнӧ ончыктымо лӱман-чапан-влакат? Тидыжат шкенам пагалыдымым ончыкта огыл мо?<br />
Драматургийыште ший шерева гай радам палдырна: Сергей Николаев, Арсий Волков, Миклай Рыбаков, Константин Коршунов. Тыштат шымлыше литературовед-влаклан шӱй даҥыт паша. Мутлан, Арсий Волков але Миклай Рыбаковын творчествышт нерген шымлымаш паша кушто, кунам лектын?<br />
Мемнан марий сылнымутым, мо мый шарнем, эре Россий кӱкшыт дене висат ыле. Тыгай шомакат шоктен: драма дене, поэзий денат ме Россий кӱкшыт деч нимыняр ӱлнӧ огынал. А проза шотышто? Повесть ден роман-влакна могай улыт? Нуным таҥастарен, кӱкшытшым палемден аклыше эше нигӧат лийын огыл докан. Мо гынат, мыйын семынак, моло лудшо-влакат тыгай шымлымашым ужын огытыл, шонем.<br />
Писатель-влакын творчествыштым ончымо годым эше ик чыным шотыш налде ок лий. Тиде совет сылнымутышто озаланыше возымо йӧн - социалистический реализм метод. 1934 ийыште совет писатель-влакын икымше съездыштышт Максим Горькийын шонен лукмо социалистический реализм методым возымаште тӱҥ критерий лийже манын приниматлат, тидым кугыжанышым вуйлатыше-влакат авалтат да идеологий негызышке пуртат. А тиде методын ик тӱҥ ойыртемже, йодмашыже тыгай лийын: возымаште илыш чынжымак могай огыл, а могай лийшашым шонен луктын сӱретлаш кӱлын. Положительный герой мемнан йырысе илыше айдеме огыл, а шонен лукмо, «тыгай лийшаш» манме умылымаш гыч чоҥымо образыш савырнен. Тыге пешакат сылне, чевер, лакироватлен чиялтыме илыш сӱрет почылтын, лудшо ончыко йомакысе гай герой толын шогалын.<br />
Муттолмашеш, Максим Горький шкеже ик тыгай произведенийымат возен огыл. Кеч «На дне» драмыжым нал, кеч пытартыш ийлаште возымо «Жизнь Клима Самгина» капитальный трудшым шерге - тыште да моло вереат реальный илыш ончыкталтеш. Зато пашазе ден кресаньык кокла гыч лекше у люмпен писатель-влак совет стройым чот чапландареныт, у реализм методым абсолютыш нӧлтен, шкештат чап дене овареныт.<br />
Но илыш чын деч кораҥын кертдыме-влакат эше лийыныт да шке возымышт дене совет кучемын тушманышкыже савырненыт. «Кто не с нами, тот против нас» манме ой почеш каен, тыгай писатель-влакым вараже я судитленыт, я йот эллашке поктен колтеныт: Иван Бунин, Иосиф Бродский, Пастернак... Ахматова ден Цветаева, кӱчызӧ гайыш шуын, ӱмырыштым орлыкан нужнаште шуктат.<br />
Руш лудшо еҥын эн чот йӧратыме поэтше Сергей Есенин эше 1925 ийыштак шке вӱргорныжым пӱчкеш да вӱржӧ дене пытартыш корнылам возен кода:<br />
«До свиданья, друг мой, до свиданья...<br />
В этой жизни умереть не ново,<br />
Но и жить, конечно, не новей».<br />
Тидлан Владимир Маяковский тыге вашешта: «В этой жизни умереть не трудно, Сделать жизнь значительно трудней». Туге гынат шкежат шукакок турко, 1930 ийыште шке ӱмыржым шке пьггара. Пешакат кугун чытыше Александр Фадееват варажым илыш тӧрсырым сеҥен ок керт, шоя ондалчыкыште йӧсланен, пытартыш тӱрыш шуын докан, лӱялт колен.<br />
Мемнан денат, чылан палена, Кугу сар тӱҥалме жаплан СССР Писатель ушем членже иктат кодын огыл, чылаштым лӱен я Гулаглагерьлаште тӱнчыктарен пытареныт. Но нуно возымо артамыштлан кӧра огыл «калык тушманыш» лукталтыныт — тиде кажнылан раш. Но вот молан Михаил Шолохов, кӱчык жапыште «Тихий Дон» кугу эпопейым возен кертше, «Поднятая целина» романжын кокымшо книгажым пеш кужу жап серен, кошартен ок керт? Кокытеланыме шонымашак, очыни, кумылжым волтен, илышын чынлыкше ӧрыктарен. Вет икымше книгаже Кугу сар деч ончыч лектын гын, тудо у социалистический реализм йӧнлан келыштаралтын, тудын образецше гай лийын, эсогыл школышто тунемаш темлалтын. А ынде кокымшо книгажым тӱткынрак ончалза — тыште тӱҥ герой-влак мумий огыл, а чын илыше тӱсым налыт. Да нуным йӧратымыжак, эшеже калыкын роман мучашым вучымыжо писательым порысшым шукташ таратен. « Вот и отпели донские соловьи моим любимым Давыдову и Макару Нагульнову свои вековечные песни...» — мучаште ласкан шӱлалта шергакан писатель.<br />
Марий сылнымутан литература 1934-1984 ийлаште, лач пел курым жапыште, тӱрыснек манаш кӱлеш, социалистический реализм метод кепшылыште: шонен лукмо герой, чиялтен сӱретлыме илыш. Школ йочам годым «Ах, тиде Савак кундемжым, Озамбай ялжым икана кеч ужаш ыле» манын вургыжынам керосин лампе тул дене Дмитрий Орайын «Тӱтыра вошт» романжым, «Чолга шӱдыр» повестьшым лудын шинчылтмем годым. Тунам мыланна моло-влакын возымыштат чылажат ӱжара вес велнысе гай койын, тушко, ӱжара вес вел илышышке, каяш шонен кушкынна. Миенам, коштынам вара-вараже Савак кундем яллаштат, лавыран урем да шӱлыкан пасу деч молым ужын омыл. Очыни, тунам, мыйын годымжо, саман пагытше весе улмаш, Орай годсо гай куандарыше огыл.<br />
Туге лектын, кеч-кудо жанрым нал—поэзийжым, прозым, драмым — чыла вере чын илыш деч ӧрдыжсӧ, торасе сӱрет, пуйто калыкше мемнан йыр огыл, а вес планетыште ила. Санденак мыйын кудлымшо ийлаште возымо да газетеш савыкталтше ойлымашем-влак чырык курым гыч, 1989 ийыште гына посна книга дене лектын кертыч. Ондакше Марий писатель ушем гыч мылам тыгай серыш толын ыле: «Мо, Элексей, тыйын ялыштет икушан-шотан айдемат уке мо? Эре ала-могай шизофреник черан гай-влак нерген гына возет. Уке, тыгай кумыл дене рукописетым книга издательствылан савыкташ темлен огына керт». Мыйже, чынак, илышым чиялтен, положительный геройым шонен луктын моштен омыл.<br />
Юрий Михайлович Артамоноват курым мардеж тыге пуалме дене келшен, тудлан келыштаралтын возымыж денак Писатель ушем членыш пурыш. «Перкан кинде» книгаш повесть ден ойлымашыже-влак, шым ийлаште возымо «Какшан» лӱман романже тӱрыснекположительный геройым кычалме шӱлыш дене ышталтыныт. Да нуно пале кышамак ышт кодо, шуко моло савыктыш семынак историйлан шарнаш йӧрат огыла.<br />
Но вот у пагыт — перестройко -  тольо. Илышым вашталташ кӱлын. Тидын дене пырляк Артамоновын творчествыштыжат савыртыш  лие. Эн ончычак «Кӱтӱчӧ» лӱман повестьше шинчалан перныш, чоныш логале.Тыште автор геройын кӧргӧ шонымашкыже утларак шыҥен керте да чын илышым чын шомак дене сӱретлыш. Мый тунам Юралан шкаланжакойленам ыле: тиде повестетым пел курымэртымекат йӧратен лудаш лиеш, тудо чын сылнымутан произведений. Мый тунам повестьын  мучашыже дене гына келшен омыл: геройлан кок ӱдырамаш гыч иктыжым огыл, а весыжыммарлан налыктынем ыле. Пырля воштылна,конешне.<br />
Кандашлуымшо ийлаште илышым вашталташ кӱлмӧ шонымаш шӱлышаш южгаяк вуй ӱмбалнына кечен. Кажне колхоз-совхоз гараж пудыргышо машина шӱгарла гай койын гын,  кажне ял мучаш кӱртньӧ пудырго свалкыш савырнен ыле гын, молыжым мом ойлаш? Пасулаште эсогыл ял еҥ огыл, а ола гьчкондымо «турак тарче-влак» тыршеныт. Теве вет кунарышке илен шумо. Конешне, тетла тыге чыташ лийын огыл. Тиде чон йодмо шӱлыш Артамоновын «Каза шӧр» повестьыштыжекычкыралтыш знак семын сӱретлалте. Такланак огыл тунамсе «Ончыко» журнал редакцийповестьын рукописьшым авторлан мӧҥгеш куд  ганапӧртылтен, «антисоветчина» манын аклен датӧрлаш, пӱсӧ луклажым пытараш кӱштен. Артамонов, конешне, ятыр ягылтарен,чот кычкырыше луклам луктын кышкен. Варажым, кум ий эртымеке, содыки журналеш савыктыктен кертын.
Но повесть совет кучем ваштареш виктаралтын огыл, а мӧҥгешла, тудо жапысе тӧрсырымым кораҥдаш, илышым тӧрлен, шотыш кондаш шонымо гыч сералтын. Тичмашын аклаш гын, йоҥылыш ом лий шонем, тиде чумыр марий литературыштыжат Н.Игнатьевын «Савикше» деч вара кокымшо кугу сатирический произведений да эше виян социальный виктаралтышан. Тылеч ончыч Арсий Волковын «Каче-влак» книгаже ыле гын, туштыжо куштылго мыскара гына, ӱдыр-каче кокласе лийше я йӧшын лийын кертдымым шонен луктын, ораде койышым, тӱрлӧ оҥай случайым воштылмо  да пеш тыглай, развлекательный лудыш семын  аклалте. «Каза шӧр» повесть утларак келге  шонымашан, «застой» манмежаплан пӱсӧсатира лие.<br />
Повестьын ойыртемже тушто: тыште обществын чыла лончыжат, тусо калыкын чыла гаяк представительже ончыкталтын. Власть кучемым нумалше участковый милиционер шке капка ончыкшо эр-кас  лектын  шогалеш да, ялысе тып-тымыкым колыштын, нигӧат вурседыл ок кучедал да, мемнан илышыште чыла «порядке» манеш, повесть мучко ик сомылымак гына ышта — йомшо кум чызан казам кычалеш. Совхоз директор пасу тӱр чашкереш «йомдарен» кодымо гусеничный тракторым вӱраҥ кандыра дене шкетынак шупшын толеш. У интеллигентлан шкенжым шотлышо, пешакат косирын чийыше пеле чара могыран кевытче ӱдырамаш калыклан кӱлшӧ «лавыран» сатум — шинчалан колым монь — кучылташ йырна да тыгайжым огешат кондо, тылзаш паша планжым аракам йӱдшӧ-кечыже ужален тема. Самырык шофер, ватыж дене ойырлымашке шуыт да, мӧҥгысӧ чыла ӱзгарым, мебельым монь, бензопила дене пеле гыч пӱчкеда—пелыже ватыжлан, пелыже шканже, вара пытартышлан улыжат ик ӱдырыштым гына пайлаш кодеш, тудыжымат пӱчкаш мо манын шортын йӧрлеш. Ӱдырамашым ватылыкеш конден кертдыме шоҥго каче чыла сурт погыжым ужален йӱын пытара, эсогыл шартышланжат нимо кодын огыл да яра пружинан кӱртньӧ койкышто мала. Йӱд ороллан ыштыме пашадар оксаж дене аракам налеш, пийже ден коктын пеле гыч йӱыт, пырля тамакым шупшыт, сигаркыжым ик гана шке шупшылеш, вес гана  пийжылан шупшылыкта. Пенсийыш лекше шоҥго кугыза, ынде пашашке нигӧат огеш  ӱж да, пӧрт покшелныже пу топчаныште лу ий наре кия. Эр-кас ик кӧршӧк шӧрым йӱэш да адак мален колта, мӱшкыржат ынде каван ора гай оварен... Чыла тыгайым шонен муаш кӱлеш вет! Артамоновын сӱретлыме ялжат эсогыл лач ту жаплан келшыше чуриян, кок ужашлан шелалтын. Ик пелыже тошто ял, пу ораттан, туштыжо шоҥго пенсионер-влак веле илат да ынде кужунлан огыл, вашке йӧршын пытышаш. Вес пелыже — кӱртньӧ-бетон кӱвар гоч у ял, кермыч дене чоҥымо, тушто самырык-влак, совхозын  пашаеҥже-влак илат.<br />
Чыла тиде кончыш-сӱрет чапле сюжет кышкарыш пышталтын. Да, каласаш кӱлеш, Юрий Артамонов сылне сюжетым шонен муаш чот мастар, кугу фантазиян ыле. Тудын моло повестьлаже-влакат оҥай содержаниян улыт да чыпажат, у пагытыште, кандашлу-индешлуымшо ийлаште возымыжо, илыш чын дене шыҥдаралтын. Ешараш кӱлеш, Артамонов илышын йодмыжым шижын моштышо, шуктышо, илыш дене тӧр ошкылшо писатель лийын. С.Г.Чавайнлан индешлу ий темме юбилей лӱмеш Артамонов «Чавайнын куэже» повестьым воза, Афганистаныште сар лӱшка — Артамоновшкеак Кабулыш каяш йӧным муэш, шке могыржо дене бомбо пудештме йымалне чытырен кия, шке шинчаж дене госпитальыште сусырген пудыргыл пытыше салтак-влакым ужеш — да «Кабул шикш» лӱман повестьым сера.<br />
У пагытыште, кунам Совет Ушемым шалатен шуат да эл кӧргӧ поянлыкым, кӧн йӧнжӧ лийын, чыла шолыштын, шке коклаштышт пайлен пытарат — тунам Иосиф Сталин гай пеҥгыде кугыжа кӱлмӧ шижалтын. Тидым умылен, писательын шонымашыже пеҥгыдемеш: мемнан илышыште Сталин эшеат ила да ончыкыжымат илаш тӱҥалеш. Тыгай шонымаш дене Артамонов «Тудо» лӱман кугу повестьым воза, варажым тудо «Иленыт кум йолташ» манаптын, «Ончыко» журналеш печатлалтеш.
Чыла тидым, тыгай возымым ужын, марий критикыште Артамоновым  уда могырым аклаш тӧчышт, тудым «конъюнктурщик» манынат ойлышт. Рашемден каласаш гын, партийный номенклатурылан, власть идеологийлан келыштаралтше писатель манын вурсышт. Но тыгай лавыра шомак Артамонов ӱмбалан ыш код, тудым лудшо еҥ ондаксе семынак йӧратен, ик эн ончыл писатель семын аклен.<br />
Тупрӱдӧ мучашым пудыртен, торашке коштын кертдыме лиймекше, тудо ынде «пӧлем писатель» лиеш, илышым газет странице гоч акла, телевизор гоч ужеш, радио дене колеш. Да виян фантазийжылан кӧра илыш материалым шонен луктын сера гынат, ынде чын реалий деч ок кораҥ. Тиде жапыште тудын ятыр мыскара повестьлаже савыкталтыт. Тудын ынде ик куанже гына кодеш: возаш да возымыжым печатьыште ужаш. Повестьлаже «Ончыко» журналеш савыкталтыныт гын, кӱчык изи ойпымашыже-влак республикыште лектын шогышо газетлашке пуреныт. Тыште ик «но» манмым каласаш кӱлеш: возымаштыже ынде Артамонов кугу проблемым тарватен кертын огыл, тидлан ужмо-палыме илыш материалже ситен огыл.<br />
Тыге Артамоновын возымаштыже кӱрылтыш огыл гын, мӧҥгештме, лушкыдылык палдырнышак дыр. Южо изи ойлымашлаже, мом ойлаш, шке кӱкшытшӧ деч ятырлан ӱлнӧ ыльыч. Писатель-влак коклаште «Артамонов списался» манме шомакат шоктыш. Но пытартыш жапысе овда нерген возымыжо поснак серыпле, сылнымут пӧлкашке шогалаш тӧр праван. Писательын овда-влакат айдеме семынак иленыт да марий-влак дене лугалтыныт манме шонымашыже ӱшандарыше, илыш чын деч тора огыл, очыни. Да палыме еҥжын чын илышыже негызеш сералтше «Тамык гыч тамыкыш» повестьшат моткоч уда огыл ыле. Но тудым автор мучашлен ыш шукто, эше пытартыш ужашым серынеже ыле...<br />
Артамоновын творчествыштыже мо эн ончычак лудшо еҥым савыра? Тиде — йылме лывыргылык да содержанийым чапле сюжетыш пыштен моштымыжо. Теве повесть сынан «Чаҥ» ойлымашыже але кеч возаш тӱҥалме жапысе «Гармоньчо Вею» лӱман кӱчык изи ойлымашыжым нал — мондаш лийдымын ушеш кодыт, чонеш возыт. Моло произведенийже-влакат, поснак повесть пӧлкаже шӱм- чоныш вочмышт денак шерге улыт. Тыгеат каласаш лиеш: Юрий Артамонов — марий сылнымутышто повестьын уста мастарже семын чап кӱкшытыш нӧлтшӧ писатель, тудлан тауштышо лудшо еҥ эреак пагалыше лийын кодеш. Мо сайын ыштыме гын, тудо мондалтшаш огыл.<br />
Мучашеш ончыч тарватыме шомакемак ешарынем. Тиде писатель-влак ончылно ыштен шуктыдымо порысна нерген, критика шотышто.<br />
Марий литературылан тыгеак пӱрен, витне: кажне пагытыште ик-кок литературовед-критик гына лияш. Ондак М.Калашников ден С.Ибатов возеныт, маныт. Семен Черных ден Ахмет Асылбаев посна писатель-влакын творчествыштым шымленыт. Вара Ким Васин ден А.М.Александров кӱчык жапыште шуко возышт. Ынде И.С.Иванов ден Виталий Егоров улыт, Аркадий Васинкин наука кандидат лӱмжым суленак шога. Чын каласыш докан икана Семен Николаев: мыйын критикем уке, улшыжат пеш изи йӱкым луктыт. Кунам йӱкет кугу лиеш, кунам каласышаш шомаклан темыжымат изим налыт да ӱмбачын гына каласкален каят? А келгыш пурен, посна произведенийым лончылымо йӧршын ок кой. Ала тыгай пашам шогышо сылнымутшо кызыт уке?
Но вет шонат гын, тидым ыштен кертытыс, вийышт, шинчымашышт ситыше. Теве, мутлан, Аркадий Васинкинын кызытсе пытартыш пашаже. («Ончыко» журнал, 8-ше номер, 2002 ий). Тыште прозаик Геннадий Апексеевын творчествыжым кумданрак, тӱткынрак ончалме. Пеш сай, куандарыше паша. Теве тыгай материал ок сите кызытсе критикыште.<br />
Ончычсо критик Прокопий Карпов-Пӱнчерскийын туныктен кодымыжак, критиклан ой-каҥашыжак сита. Тидым Гельсий Зайниевын Пӱнчерский нерген возымо статьяштыже кӱжгӧ шрифт дене палемдыме («Ончыко» журнал, 6-шо номер, 2001 ий).
Йылме ден историй наукышто ученый кандидат-влак ий еда ешаралт толыт. Литературышто гына тыгайже огыт шоч. Но вет сылнымутнат—культурын моло лончыжо семынак калыкын чапше, нацийын кӱкшытшым нӧлтышӧ лектыш. Тудым шуарен толаш кажне тукымын шуктышаш порысшо.<br />
(Марий Эл.  2002. 11 окт.)<br />

== Негыз ==
Писатели Марий Эл: биобиблиограф. справочник.  Йошкар-Ола, 2008. С. 71-74.<br />
Васинкин А. Нылле ий лым лийде воза… // Марий Эл. 1998. 4 апр.

== Кылвер-влак ==
[http://www.pisatelimariel.org/pisateli.php?sel=preview&id_pisatel=41 Марий Элысе серызе-влак нерген сайт]<br />

[http://aboutmari.com/wiki/%D0%90%D1%80%D1%82%D0%B0%D0%BC%D0%BE%D0%BD%D0%BE%D0%B2,_%D0%AE%D1%80%D0%B8%D0%B9_%D0%9C%D0%B8%D1%85%D0%B0%D0%B9%D0%BB%D0%BE%D0%B2%D0%B8%D1%87 aboutmari.com сайтыште Юрий Артамонов нерген.]

[[Категорий:Марий серызе-влак]]
[[Категорий:Олык Ипай лӱмеш Кугыжаныш премийын лауреатше-влак]]
