{{Палыме еҥ}}
'''Осмин Йыван''' (Иван Иванович Логинов) ({{Шочын|1915|4|3}}, [[Провой кундем]], [[Кушнэҥер]] ял) — {{Колен|5|4|1997}}) — [[марий]] [[серызе]],  [[кусарыше|поэт, кусарыше]], [[Совет Ушем Серызе-влак ушем]]ын йыжъеҥже (1940), [[Марий АССР-ын Кугыжаныш премий]]ын лауреатше (1993), [[Марий Эл Республикын Калык почеламутчыжо]] (1997).   

== Илыш корныжо ==
Осмин Йыван – марий поэзийын кугу мастарже. М. Казаков манмыла – ура чонан мурызо. Тудак шке йолташыж нерген тыге манын: 

''«Кеч-могай темым тарвата гынат, поэт тушко уло шÿмжым пышта, лирический шÿлышым пуа. Чын мастар  тыгаяк лийман. Осминын поэзийыштыже тыглай сылне мут гына огыл, поро шонымаш, герой дек шÿмаҥдыше ойсавыртыш, ныжыл шомак поснак сымыстарат; нуно огыт лий гын, поэзийын чыла ямже йомеш ыле».'' 

Осмин Йыван кресаньык ешеш шочын. Ванёкын (ялыште тудым тыге маныныт) йоча жапше шочмо кундемын сылне пÿртÿсшö дене, чодыра, олык, ер да эҥер-влак дене пеш чак кылдалтын. Илен-толын, шочмо кундем, кугезе мланде нерген теме писательын мурпашаштыже кугу верым налын.

Поэтын шочмо кундемыште мланде ошма йöршан, тудо сай лектыш дене куандарен кертын огыл, сандене еҥ- влак  оксам ышташ моло йöным кычалыныт: колым кученыт, сонарыш коштыныт, чодырам руэныт. Ванёк чыла тидым изинек тунем кушкын. Да эше тудо книгалан моткоч шÿман лийын, С. Чавайнын, Н. Мухинын, О. Шабдарын почеламутшым поснак сот йöратен. Йоча да самырык годым ужмо- колмо, шонен коштмо да лудмо негызеш вараже шуко почеламут («Муро ден жап», «Керебеляк», «Элнет» , «Пÿнчерыште» , «Шочмо мланде» да молат) почын.

Йоча годсо илышыжым, школышто тунеммыжым шарнен, шоҥгеммекше, поэт тыге возен:<blockquote>Ала-кушечын у вий пурыш</blockquote><blockquote>Туле гай капыш. Кечыйол.</blockquote><blockquote>Модеш яндар вÿд дене урылт</blockquote><blockquote>Йочан шинчаштыже мочол?</blockquote><blockquote>Ме чарайолын, чаравуйын</blockquote><blockquote>Тöрген, шижде тул гай ошмам,</blockquote><blockquote>Столовыйышко куржна – школыш –</blockquote><blockquote>Ваш перкален кÿмыж совлам.</blockquote>Керебеляк тÿҥалтыш школым тунем пытарыше эргым ачаже Йошкар-Оласе марий семилеткыш намиен коден. Но латкок ияш йочалан еш деч тораште илаш неле лийын, сандене кокымшо ийжылан Ванёкым туш колтен огытыл. Суртоза эргыжым Ярамарий ялыш, ватыжын шольыж дек, наҥгаен коден. Ончыкылык поэт тушто илен, а тунемаш пошкудо Сотнурыш, шымияш школыш, коштын.

Иван Логиновлан  ушан педагог-влак логалыныт. Теве тÿҥалтыш школышто С. Чавайнын ялже гыч Никифор Сидорович Сидоров, икымше марий сÿретче Е. Д. Атлашкинан шÿжарже Татьяна Дмитриевна, Чавайнын Озаҥ семинарий годсо йолташыже Иван Васильевич Коротков туныктеныт. Нуно творческий кумылан, икшывым умылен да тудын чонышкыжо корным муын моштышо еҥ лийыныт. Сотнурышто тунемме ийлаште Ванёклан ачаже ик  радаман гармоньым налын пуэн. Тиде жап гыч ты семÿзгар Логиновын ÿмырашлык  йолташышкыже савырнен. 

Эргын тунемашак шонымыжлан ачаже тореш лийын огыл. Тыге шымияш школ деч вара Ваня Логинов Йошкар-Оласе педтехникумыш тунемаш пурен. Вес ийжылан техникум Звениговыш кусаралтын. Тыште шинчымашым погаш, творчески кушкаш уда огыл йöн лийын. Лач студент улмо жапыште кресаньык эрге Ванёк поэзийлан чот шÿмаҥын. 1931 ий декабрьыште «Марий ял» газетеш «Осмин» подпись дене «У муро» лÿман почеламутшо (поэтын ош тÿням ужмо икымше мурсаскаже) савыкталтын. Шке тукымысо кугезын лÿмжö гыч ыштыме тиде фамилий вараже писательын тÿҥ псевдонимышкыже савырнен. 

Педтехникум деч вара «Марий коммуна» газет редакцийыште корреспондентлан пашам ыштен. Тунам редакцийыште кугу опытан журналист-влак пашам ыштеныт. Тыште тÿҥалше  литератор Осмин Йыванлан илышым утларак кумда ончалтыш дене авалтен аклаш, тыгак шке возымым савыкташат сай йöн лийын.

1935 ий паша корныш шогалме дене веле огыл ушеш кодын. Лач тунам коло ияш авторын «У тукым» лÿман икымше сборникше лектын.

Тугодсо пуламыр пагытыште  илыш толкын Осминым тыш да туш кышкылтын. Редакцийыште талук утларак ыштымек, Йошкар-Ола лишнысе Шеклянур школышто марий йылме ден литературым ик талук туныктен. Тунамак Москосо Литератур институтышто заочно тунемаш тÿҥалын. 1938 ий март гыч 1940 ий июнь пытымешке Татар АССР-ысе Элнет кыдалаш школышто пашам ыштен. Творчестве нергенат монден огыл. 1940 ийыште «Рвезе ÿмыр» кокымшо книгаже савыкталтын.

Тудо ийын кеҥежым Йошкар-Олашке пöртылынат, ик жап Писатель ушемыште литератур консультант лийын. Тушеч МарНИИ-ш шанче пашаеҥлан куснен. Дирекций тудлан калык муро книгам чумыраш шÿден. Поэт мо кÿштымым шуктен, но мурпого 1945 ийыште гына савыкталтын. 1938 ий мучаште марий альманах лекташ тÿҥалын. Ондакше тудым И. Музуров ден В. Эльмар редактироватленыт. Нунын армийыш кайымекышт, ты пашам Осминлан кучыктен пуэныт. Тиде жаплан тудо СССР писатель ушем член (1940 ий теле тылзе гыч) лийын. Сар тÿҥалме ийын кумшо – «Йöратем» лÿман – книгаже лектын. 

Иван Иванович 60 ий утла шуйнышо творчестве корныштыжо шке лÿмнержым книгалаштыже кок семын ончыктен. 1945 ий марте сборниклаже («У тукым», «Рвезе ÿмыр», «Йöратем», «Онар» да «Алал кумыл дене») «Осмин Йыван» подпись дене савыкталтыныт.  Икшывылан серыме   «Шочмо мланде» книгаште (1948 ий) автор «И. Осминыш» савырнен. Тыге чырык курым утла шуйнен. Тиде пагытыште мурызын лу утла сборникше калык коклашке шарлен. Иктешлыме ойпого шотан «Йыжыҥан муро» книга (1976 ий) комеш автор адакат рвезе годсо лÿмжым шынден: «Осмин Йыван». Тиде вашталтышым ышташ писательым самырык тосшо, Валентин Колумб, таратен манын шонаш лиеш. 1974 ий вÿдшорын тудлан, «Ончыко» журналын тÿҥ редакторжылан, колтымо письмаштыже Иван Иванович тыге возен: «Тый Осмин Йыван манын савыкташ йöратет. Айда тыйын семынак лийже!»

Литератур пашаште сеҥымашке шумыжлан 1946 ий июньышто Иван Ивановичым «За трудовую доблесть» медаль дене палемдалтын. Но вашке тудын вуй ÿмбалныже шем пыл чумырген: суд поэтым совет власть ваштареш шолып кучедалшылан шотлен да лу ийлан четлык коклашке шындаш пунчалын. Чыным муаш манын, Осмин тÿрлö инстанцийыш возкален, но ниможат полшен огыл. Сталинын колымекше срокшым вич ий марте кÿчыкемдат, да марий калыкын мурызо эргыже эрыкыш лектеш, Башкирийысе степьыште у оламчоҥыма гыч Йошкар-Олашке, ешыж дек, пöртылеш. Арам йомшо жапым пöртылташ тыршыме семын, 1957 ийыште иканаште кок книгам луктеш ( «Мыйын шулдырем», «Кава ден мланде коклаште»). Вара – эше да эше.

Октябрь революций деч изиш ончыч шочшо писатель ÿмыржын тÿҥ ужашыжым совет жапыште илен эртарен. 70 ий утла коклаште элна чыла шотыштат ончыко тошкалын, калыкын илышыже саемын, у айдеме кушкын. Но творчествылан тичмаш эрык лийын огыл. Литератур ден сымыктыш мастар-влаклан шке пашаштым Компартийын политикыжлан келыштарен шогаш пернен. Тидлан кöра шочыныт Осминынат «Ленин партий программым пуэн мыланна, коммунизмыште ме илаш тÿҥалына», «Чоҥештена ме коммунизмын кечыш ик ешыште изижат, кугужат», «Кеч толын теле, но элемым чот ырыкта шÿмбел ЦК» гай шуко строка. Мом ыштет, тыгай моктеммуро деч посна тунам ик сборникымат печатьыш колтен огытыл. 

Элыштына цензурым пытарымеке, Иван Иванович, 75 ийым эртыше аксакал, шкенжын илыш книгажым – «Кава ден мланде коклаште» кугу шарнымашым – сераш шинчын. Тиде роман – хронике 1993-1995 ийлаште ужашын-ужашын «Ончыко» журналеш печатлалтын, да тÿҥалтыш кок книгаже 1996 ийыште посна савыктыш дене лектын. Чаманен ойлаш перна, тазалыкше начареммылан кöра писатель шке пашажым мучашке шуктен кертын огыл. Шарнымаш ойпого поэтын вич ий шуйышо тамык деч вара Йошкар-Олашке пöртылмö сÿрет дене пыта.

Осмин Йыван марий лудшым тÿнямбалсе да СССР-ын калык-влакын литературышт дене палдарыме шотышто кугу пашам ыштен. Иван Иванович тыгай «Акпатыр» икымше марий оперым шочыкташ полшен. Тудо да кок йолташыже (Г. Матюковский ден М. Якимов) С. Чавайнын драмыже негызеш Эрик Сапаевын опержылан виян либреттым сереныт. Вес семастар-влак: А. Искандаров, К. Смирнов, Н. Сидушкин, И. Кузьмин да молат – Осмин Йыванын ятыр почеламутшым сылне мурыш савыреныт.

Варашрак кодын гынат, сылнымут мастарын пашажым, усталыкшым кучем кÿкшытыштö кÿлеш семын аклыме. 1993 ий теле тылзын тудлан марий Эл Республикын С.Г. Чавайн лÿмеш Кугыжаныш премийжым, а 1997 ий 24 пургыжын Марий Эл Республикын калык поэтше лÿмым пуымо. Но илышаш кечыже шагал кодын улмаш: тудо ийынак, 6 вÿдшöрын, шÿмжö кырымым чарнен. Иван Ивановичым шочмо кундемешыже тойымо. Жапын-жапын тушто Осмин лудмаш эртаралтеш. 

== Сылнымут корныжо ==
Кудло ий утла Иван Иванович марий сылнымут садвечыште пашам нойыде ыштен, кумло наре книгам савыктен луктын. 

А мураланыш корныжо эше нылымше классыште тунеммыж годымак тÿҥалын. Тудын пиалешыже, школышто литературлан кумылаҥдыше туныктышо-влак лийыныт. Иктыже, Сидоров Никифор Сидорович, Изи Корамас марий [[Чавайн, Сергей Григорьевич|С.Г. Чавайнын]] шочмо ялже гыч. [[Озаҥ|Озаҥыште]] тунеммыж годым марий серызе-влак дене вашлийын, нунын нерген йоча-влаклкн каласкален, ятыр почеламутым наизусть ойлаш туныктен. Весыже, Татьяна Дмитриевна Атлашкина, марий художник Елизавета Дмитриевна Атлашкинан шÿжарже лийын, акаж нерген моктанен каласкален, тудын сÿретан альбомым школыш конден ончыктылын. Кумшыжо, Иван Васильевич Коротков, Озаҥ олаште учительский семинарийым тунем пытарен да В.М. Васильев ([[Ӱпымарий]]), И.С. Ключников ([[Палантай]]), [[Герасимов, Михаил Степанович|М.С.  Герасимов (Микай)]] дене келшен илен, нунын нерген вара литератур касым эртарен, Палантайын мурыжым туныктен.

Марпедтехникумышто тунеммыж годым ончыкылык поэт литератур кружокын ик чолга членже улмашын. [[Йошкар-Ола|Йошкар-Олаште]] лекше газет да журналлашке возен шоген. Педагог пашалан ямдылалтше, тудо школ да йоча-влак илыш дек шÿмаҥын. Санденак икымше почеламут сборникшым «У тукым» манын, нунылан пöлеклен. Варажат Осмин Йыванын творчествыштыже йоча-влак илыш кугу верым налын шоген. Йомак, поэме, весела почеламут да муро-шамычым иктыш чумырен, книга-влакым луктын: «Шочмо мланде» (1948), «Ужар жап» (1957), «Янлык пайрем» (1957), «Поро кече» (1963), «Йомак-влак» (1967), «Летчик» (1973) да тулеч молат. Нуно йоча-влаклан моткоч келшеныт. Тидлан чатка рифме, шуко междометий (марий йылме тудлан пеш поян), ушеш вочшо чевер эпитет, сылне таҥастарымаш чот полшеныт. Осмин Йываным школлашке, пионер лагерьлашке чÿчкыдын ÿжыныт, лудмыжым шÿлен каен колыштыныт, совым кырен ужатеныт… 

Ий гыч ийыш поэтын сылнымут диапазонжо кумданын толын, содержанийже келгемын, йÿкшö яндарештын, тÿрлö чия дене пойдаралтын, произведенийлашке марий пÿртÿсын сÿретше-влак ешаралтыныт. 

=== Почеламутшо-влак ===
1931 ийыште Осминын «У муро» лÿман икымше почеламутшо лектын. Тудо «Марий ял» газетыште савыкталтын. Тиддеч вара ятыр тÿжем чапле строка тудын перож йымач лектын да калык шÿмеш вераҥын. 

Писательым илышын чурийончыш ден градусникше, калыкын пылыш ден шинчаже, уш-акыл ден шÿмжö маныт. Тыгай кукшо лумым сулен налаш, талант деч посна, илыш йыжыҥым чын ыҥлен мошташ да шочмо эл ден калыкым уло чонын йöраташ кÿлеш. Эше нуным сылнын сÿретлен пуыман, лудшо еҥ деке образ гоч намиен шуктыман. Уке гын чылажат яра декларацийыш гына савырна.<blockquote>Мылам ок кÿл моло илыш!</blockquote><blockquote>Лачак лийже тиде шÿлыш!</blockquote><blockquote>Лачак тиде мланде лийже,</blockquote><blockquote>Эрык мланде - моторем!</blockquote><blockquote>Тудын садеран чурийже</blockquote><blockquote>Чот пеледше ÿмыреш!</blockquote>Поэтын тыгай ойжым творческий кредолан шотлаш лиеш. 

И. Осмин – ура чонан мурызо. Садланак кеч-могай темым тарвата гынат, тушко уло шÿмжым пышта, лирике шÿлышым пуа. Чын мастар тыгаяк лийман. Иван Осминын поэзийыштыже тыглай сылне мут гына огыл, поро шонымаш, герой дек шÿмаҥдыше ойсавыртыш, ныжыл шомак поснак сымыстарат; нуно огыт лий гын, поэзийын чыла ямжат йомеш ыле. Тышкат творческий фантазийымат, келыштарыме таҥастарымашымат ушыман. И. Осминын возымаштыже таҥастарымаш моторлык веле огыл, тудо шинчалан койшо, чатката, ала-мом гынат шижтарыше. Мутлан, кас «мардежым пуале да ший тылзым шуыш каваш», «тылзын ош ялукшо перна шÿргышкем». Теве чайка чоҥешта: «Мурен-шÿшкен, пöрдын, теҥыз кайык öрдыш, кайыш кадыргылын, южышто онгешталт». Осмин пÿртÿсым пеш йöрата да умылен мошта. Но тудын пÿртÿсшö ончен куанаш огыл, а илыш семынак уэм, вашталт толеш. Пейзаж гоч ме еҥ-влакым да нунын кугу пашаштым ужына. Лач тидыжак лудшо еҥым вургыжтара, шочмо вер-шöрым йöраташ, тÿзаташ тарата.

«Элнет» почеламутышто Элнет, марий энер, Юлын ик мотор «шольыжо», нерген воза. Осмин Йыванын Дубовка ялже Элнет воктенак верланен, самырык илышыжым поэт тыштак эртарен. Шкенжын шонымыжым, тысе пÿртÿсым йöратымыжым почеламутышто тыге ончыктен:<blockquote>Саламлем адак мый тыйым,</blockquote><blockquote>Шочмо-кушмо Элнетем!</blockquote><blockquote>Тыш толам мый кажне ийын, -</blockquote><blockquote>Элнет, мый тыйым йöратем.</blockquote><blockquote>Ой, перемет, перемет,</blockquote><blockquote>Марий муро йыр йонгалте:</blockquote><blockquote>Вÿдшын писе йогынет</blockquote><blockquote>Муро дене лай варналте.</blockquote><blockquote>Кугу Юлышко вÿдетше</blockquote><blockquote>Чот вашка, йога йолген!</blockquote><blockquote>Араман ший гай серетше! –</blockquote><blockquote>Элнет, мый тыйым йöратем!</blockquote>Умбакыже, эҥерын моторлыкшым, сöраллыкшым сÿретлен, мурызо тыге кугешнен моктана:<blockquote>Ой, ший вÿдет, ший вÿдет!</blockquote><blockquote>Марий-шамыч подылыт, -</blockquote><blockquote>Кугешнен йогет, Элнет, -</blockquote><blockquote>Патыр-шамыч куаналыт.</blockquote><blockquote>Пеш шукерте сер воктене</blockquote><blockquote>Пугачев мурен шинчен,</blockquote><blockquote>Марий семым шÿшкалтен дыр –</blockquote><blockquote>Элнет, мый тыйым йöратем!</blockquote>Историй фактым да событийым автор тыглай каласкален огыл, тудо Марий Элын, Элнет эҥерын историйжым, летописьшым воза. 

Осмин – пÿртÿсым куанен ончен коштшо еҥ веле огыл, а тудын шÿлымыжым, илымыжым, вашталтымыжым, айдеме пÿрымаш дене кылдалт шогымыжым эскерыше, палыше айдеме. Поэт пÿртÿсым чамана, тудын верч шÿмжö вургыжеш. Тидым ятыр вес произведенийлаштыжат ужына: «Ломбо шортеш», «Элнет ял», «Ошын койын, полан пеледеш», «Шемшыдаҥ пасу» да т.м.

=== '''Поэт да калык ойпого''' ===
Осминын йылмыже пеш лывырге, марий тÿр гай, маныт. Тудо фольклор гыч, калык муро ден йомак гыч, калык мут ден легенде гыч толын. Автор марий фольклорым рÿдö-вожшыге пала, такланак огыл 1945 ийыште, марий мурым поген, посна сборникым луктын ыле. Тыгай поянлыкым шке пашаштыжат моткоч устан кучылтеш. Тыге шочыныт «Керек», «Маска пылыш», «Сур пире», «Маска мÿй» йомак-влак, тыге возалтыныт «Котырем Еремей», «Тали-дали гармонет», «Керебеляк шÿвыр» да моло муро-влакат. 

Осминын поэзийыштыже йытыра коверысо чинче-вунчо семын волгалт йылгыжыт оҥай мыскара, ныжыл ойсавыртыш, тушто ден калык мут, муро семын чонеш логалше йыжыҥже… Но тунамак стилизаций уке гаяк. Чыла тиде тÿрлем авторын шонымашыжым рашрак почын пуаш полша, пÿтынь возымым сöрастара:<blockquote>Элнет воктен яндар памаш вÿдшым</blockquote><blockquote>Волен йÿмö жапет толжо ыле!</blockquote><blockquote>Керебеляк марийын ÿдыржым</blockquote><blockquote>Толын ужмо жапет шужо ыле!</blockquote>Фольклорым, калык йылмым моштен кучылтмаш йоча-влаклан возымаште утларак палдырна. Автор ушеш кодшо ойым чоҥен мошта, междометийым келыштарен пурта: <blockquote>Кож вуй гычын пÿгыльмö</blockquote><blockquote>Кырт-корт камвозеш,</blockquote><blockquote>Ош мераҥже лÿдын да</blockquote><blockquote>Ну, кудалеш, кудалеш.</blockquote><blockquote>Пылт-полт,</blockquote><blockquote>Пылт-полт</blockquote><blockquote>Койын кодо ош мераҥ.</blockquote><blockquote>Шылт-шолт,</blockquote><blockquote>Шылт-шолт-</blockquote><blockquote>Пералтале шиште таҥ.</blockquote><blockquote>Ош мераҥет</blockquote><blockquote>Эше чот,</blockquote><blockquote>Эше чот</blockquote><blockquote>Кудалеш.</blockquote><blockquote>Лот-лот-лот,</blockquote><blockquote>Лот-лот-лот</blockquote><blockquote>Тумынаже воштылеш ''(«Мераҥ» почеламут).''</blockquote>Мутмастарын стихыштыже кож вуй гычын пÿгыльмö кырт-корт камвозеш, лÿдмыж дене ош мераҥ пылт-полт кудалеш; тидым ужеш-колешат, йÿд тумна лот-лот-лот воштылеш, а пеш кÿшнö, пушеҥге вуйышто, шиште шылт- шолт пералта.

 «Кочамын почмо ший памаш гыч муралше вÿдым кошталам», - манын поэт ик почеламутыштыжо. Чынак, тудын творчествыже, мурпоянлыкше кугезына- влакын шочыктымо да пойдарен толмо фольклор денат, йырым – йырысе пÿртÿс (чодыра, пасу, олык, памаш, ер, янлык да кайыквусо тÿня) денат пеш чак кылдалтын. Осминын почеламутыштыже шочмо мландын сылне тÿсшым ужына веле огыл, тудын кузе йÿкланымыжымат колына. Тиде ойыртем йочалан серыме произведенийлаште поснак раш палдырна. 

=== '''Поэме-влак''' ===
Осминын икымше поэмыже «Дозор» лийын, тудым 1933 ийыште возымо. Мутат уке, сылнылык шотышто тудо эше лушкыдо лийын. Авторым тыште колхоз пасум комсомолецын оролымыжо тÿжвал велым веле, событий шотышто веле интересоватла. Дозорышто ушло комсомолецын да тунам тудын суртшым йÿлалтыше подкулачникын образышт, нунын социально-психологический характерышт, конфликтышт тыште келгын почын пуымо огытыл. 

Поэтын кокымшо «Яндар» поэмыже сылнылык шотышто «Дозор» поэме деч сайрак гынат, тыштат граждан войнасе событийным садыгак тÿжвач гына ончен сÿретлыме. Герой-влак кучедалыт, кредалыт, но нунын кöргö чоныштым почын пуымо огыл. 

Осминын поэмым возымо мастарлыкше «Ава кумыл» (1936) поэмыштыже утларак почылтеш. Тыште колхоз ешын поян пайремжым, колхоз илыш негызеш у еҥ-влакын кушмыштым, шоҥго аван чонжо рвезештмым, калык сознаний вашталтмым поэт алал кумылжо дене, келгын почын пуа. Еш пайремым тыште моткоч сылнын сÿретлыме. Тидын гоч поэт совет калыкын у, пиалан илыш дене илымыжым сÿретлен. Ава кумыл тыште шочмо элын кумылжо: <blockquote>Вот тыгай вет, ава кумыл – эре шöртньö… </blockquote><blockquote>А кушан мотор кумыл шочеш?</blockquote><blockquote>Чот пеледше элна мыланна пешак шерге, </blockquote><blockquote>Чот йöратыше чоным почеш! </blockquote><blockquote>Муро ден кÿсле сем тыште – совет еҥ-влакын пиалан кумылышт: </blockquote><blockquote>Йоҥгалтеш пеш умбаке кÿсле кыл вес семын, </blockquote><blockquote>Ялту семын кÿслезын парняже модеш. </blockquote><blockquote>Кузе эл вияҥеш, йыр пеледын, </blockquote><blockquote>Илышлан чот келшен, сылне мур кынелеш. </blockquote>Осмин шке произведенийжым шукыж годым пеш шыма, сылне, куштылго йылме дене воза. Теве тыгак «Ава кумыл» поэмымымат куштылгын, мурен лудаш лиеш, молан манаш гын, тудо муро дене негызлалтын.

Осмин утларакшым колхоз паша нерген, пашам тыршен ыштыше колхозник-влак нерген воза. У илыш, улаҥше колхоз, пеледше сад, куанымаш, пиал – чыла тиде поэты творчествыштыже паша дене кылдалт шога. Теве «Патыр тукым» поэмым налаш. Тыште чынжымак пасу пашам патырын ыштыше еҥ - влак сÿретлалтывныт. Война годым пасу пашаште сеҥымашым поэт кугу кумыл дене акла, тудын патриотический смысылжым почын пуа. 

Тыгак «Шöртньö шыже» поэмыштат шочмо элын поян да мотор пÿртÿсшö колхоз калыкын пашам тыршен ыштымыж дене, тудын шке пиалже верч тыршен кучедалмыже дене иктешлен сÿретлалтеш. 

«Ош шÿшпык-влак» поэмыштат автор мотор ÿдыр-влакым йытыным моштен ончен куштымыштлан, кидпаша мастарлыкыштлан, шочмо элнан патриот-влак улмыштлан уло кумыл дене мокта. Икманаш, илыш ден у еҥ-влакым поэтын моктымыжо пашам моктымо дене кылдалт шога. Айдемын пиалже – пашаште, манеш поэт. 

«Ава кумыл» поэмысе семынак «Сÿан», «Уна» поэмылаштат колхозник-влакын образышт, у тÿcышт, у илыш йÿлашт сÿретлалтеш. 

1960 ийыште Осмин лу ужашан «Поэме-влак» сборникым луктын. Кажне поэмыште авторын новатор кумылжо, сылнымут пашан йöнжым муаш тыршымыже раш шижалтыт.

«Родина деч фронтлан» поэмын жанрже «поэме-отчет» манын ончыкталтын. Осмин деч ондакат, варат нигöат тыгайым серен огыл. Тиде произведений 1942 ий 31 телыште «Марий коммуна» газетеш печатлалтын. Текст йымалне палемдалтын: «Передовик» ялозанлык артельысе колхозник-влакын тÿшка погынымаштышт приниматлыме… Отчетым почеламут дене Осмин Йыван возен» («Передовик» колхоз Волжский районысо тыгаяк лÿман ялыште, Памар села лишне, лийын).

Изиш варарак, 1944 ий шошым, поэт да журналист Осмин тыгаяк документ негызан «Шайра» поэмым возен, тушто Юл кундемысе Карл Маркс лÿмеш колхозын илыш да паша тургымжым сÿретлен. Фронтышто кредалше ик колхозник ты поэмым «Марий коммунышто» лудын да редакцийыш серышым колтен. Тылысе илыш нерген тыгай сынан произведенийым шукырак печатлаш йодын.

Осминын поэме жанрыште шумо эн кугу сеҥымашыжлан «Уна» шотлалтеш. Тиде произведений ондакше ик ужашан лийын. Тудым рушлашке А. Казаков  мастарын кусарен. Но вара автор эше кум ужашым ешарен. Тыге кресаньыкын уэмше илышыжым кумдан почын пуышо кугу радына шочын. Тудым марлат, рушлат посна книга дене лукмо (тичмаш поэмым вес поэт, С. Макаров, кусарен).

«Уна» поэмыште ава – тиде икшыве-влакым ончен куаныше еҥ гына огыл, а колхоз паша верч чот тургыжланыше еҥ. Тудо шке икшывыжым мöҥгыштö гына вучен ок шинче, шкежат эргыже деке Алтайыш шумеш уналыкеш коштеш. Тыге коштмыж годым тудо у илышым, у калыкым утларак ужеш, шкежат икмыняр уэмеш. Моло поэмыже семын Осминын тиде поэмыжат илышым шымлыме негызеш возымо. Тиде поэме нерген поэтын первый шонымашыже 1955 ийыштак шочын. Тунам автор Алтайыш йыдал чиен коштшо марий ватым ужын кутырен; тиде марий вате йыдалжылан верч корнышто кузе вожыл коштмыж нерген каласкален. Туге гынат, поэмын тÿҥ содержанийжылан автор тидым огыл, а марий ÿдырамашын илышым кузе умылымыжым да аклымыжым налын. Поэмын тÿҥ идейже – общественный интересым личный деч кÿш шындымаш. Тидым ме У Торъял пасушто колхоз йытын верч аван тургыжланымыж гоч ужына. Шкенжын чап пашажым тудо сурт сомылка дене ок вашталте. 

=== '''Кусарыме сомыл''' ===
Шке гыч возымо дене пырля И. Осмин марий лудшо-влакым моло иза-шольо калыкын сылнымутшо дене палдарымаштат ятыр тыршен. Тудын ик пайдале ойыртемжым палемдыман: тудо оригиналын ямжым лийме семын аныклаш тырша, но тунамак марий йылмылан келыштара. Пример шотеш англичан В. Шекспирын, испан Лопе да Веган, Н. Гогольын, В. Гусевын пьесыштым, И. Тургеневын повестьлажым, тÿнямбал, руш да совет класик-влакын почеламутыштым кусарымыжым ушештараш лиеш. Посна ойыртемалт шога «Шÿдö поэт» сборник (1962 ий). Тушко Осмин ден Миклай Казаков тÿнясе калык-влакын эн тале поэтыштым, мурсаскаштым чумыреныт.

== Сылнымутшо ==

=== Книга-влак ===
·      '''У тукым''': йочалык почеламут-влак [Молодое племя: стихи для детей]. Йошкар-Ола, 1935. 56 с.

·      '''Рвезе ÿмыр''': почеламут-шамыч [Пора юности: стихи]. Йошкар-Ола, 1940. 76 с.

·      '''Йöратем''': почеламут-шамыч [Люблю: стихи]. Йошкар-Ола, 1941. 80 с.

·      '''Онар''': почеламут-шамыч [Исполин: стихи]. Йошкар-Ола, 1943. 104 с.

·      '''Алал кумыл дене''': муро-шамыч [От всей души: песни]. Йошкар-Ола, 1945. 48 с.

·      '''Шочмо мланде''': йоча-шамычлан почеламут ден йомак сборник [Родная земля: стихи сказки для детей]. Йошкар-Ола, 1948. 96 с.

·      '''Ужар жап:''' йоча-влак. почеламут сб. [Зеленое время: сб. стихов для детей]. Йошкар-Ола, 1957. 52 с.

·      '''Янлык пайрем''': йомак [Праздник зверей: сказка]. Йошкар-Ола, 1957.44 с.

·      '''Почеламут ден муро-влак''' [Стихи и песни]. Йошкар-Ола, 1959.160 с.

·      '''Поэма-влак''' [Поэмы]. Йошкар-Ола, 1960. 116 с.

·      '''Поро кече:''' почеламут ден муро-влак. [Добрый день: стихи и песни для детей]. Йошкар-Ола, 1963. 28 с.

·      '''Мыйын шулдырем:''' почеламут-влак. [Мои крылья: стихи]. Йошкар-Ола, 1965.116 с.

·      '''Йомак-влак''': почеламут дене возымо [Сказки в стихах]. Йошкар-Ола, 1967. 28 с.

·      '''Чодыра сем''': ойлымаш ден очерк-влак [Лесная мелодия: рассказы и очерки]. Йошкар-Ола, 1969. 108 с.

·      '''Летчик''': поэма. Йошкар-Ола, 1973. 24 с.

·      '''Уна''': поэма [Гостья: поэма]. Йошкар-Ола, 1974. 112 с.

·      '''Йыжыҥан муро''': почеламут ден поэма-влак [Моя периодическая: стихи и поэмы]. Йошкар-Ола, 1976. 160 с.

·      '''Уныкамлан''': почеламут-влак [Внукам: стихи]. Йошкар-Ола, 1979. 32 с.

·      '''Летчик:''' поэма. Йошкар-Ола, 1990. 16 с.

·      '''Мераҥ''': Заяц: почеламут-буклет [на мар. и рус яз.]. Йошкар-Ола, 1995. 8 с.

·      '''Кава ден мланде коклаште''': шарнымаш роман. 1–2 книга-влак. [Между небом и землей: роман-хроника. 1–2 кн.]. Йошкар-Ола, 1996. 264 с.

=== Моло вере савыкталтше произведений-влак ===
·      Ава кумыл: поэма // Сылнымут пого. Йошкар-Ола: Кн. лукшо мар. изд-во, 1960. С. 248–251.

·      Апрель: Ю. Чавайнлан: почеламут // Пöлек вашмут: марий мутмастар-влаклан пöлеклыме почеламут-влак / О.И. Герасимова чумырен. Йошкар-Ола: Мар. кн. савыктыш, 1995. С. 100.

·      Лодыш: ойлымаш // Отрядын йÿкшö: ойлымаш-влак / ред. В.М. Иванов; худож. А.П. Крылов. Йошкар-Ола: Кн. лукшо мар. изд-во, 1958. С. 17–20.

·      Мурем: почеламут // Сылнымут пого. Йошкар-Ола: Кн. лукшо мар. изд-во. 1960. С. 251.

·      Муро  лоҥташте. Муремын рудыжö... Почеламут-влак // Кече. 1991. № 11. С. 6–7.

·      Пышкемдыш. Ом мондо: почеламут-влак // Тылат. Йошкар-Ола, 1994. С. 194–196.

·      Родина: почеламут // Родина ÿжеш: эстрадный сб. / С. Н. Николаев сост. Йошкар-Ола: Мар. гос. изд-во, 1990. С. 76–78.

·      Синоним-влак // Кече. 1997. № 2. С. 4.

·      Суворов нерген муро: почеламут // Отечественный войнан геройжо-шамыч: НСШ ден средний школышто тунемше-шамычлан / А. Клюкин ден М. П. Иванов сост. Йошкар-Ола: Мар. гос. изд-во. 1944. С. 28-–29.

·      Шара шинчан ÿдыр: почеламут // Родина ÿжеш: эстрадный сб. / С.Н. Николаев сост. Йошкар-Ола: Мар. гос. изд-во, 1943. С. 24–25.

·      Шолай Микале: мыскара // Пÿсö умдо: юмор, сатира / П.А. Речкин ямдылен; В.А. Яковлев сÿретлен]. Йошкар-Ола: Мар. кн. изд-во, 1982. С. 180–181.

=== '''Вес йылмылаш кусарыме произведений-влак''' ===
   Материнский наказ: стихотворение / пер. с мар. Э. Левонтина // За Родину: лит.-худ. альманах Союза советских писателей Марийской АССР. Йошкар-Ола: Мар. гос. изд-во, 1942. № 1. С. 45.

·       Богатырское племя: поэма; пер. с мар. Б. Иринина // За Родину: лит.-худ. альманах Союза советских писателей МАСССР. Йошкар-Ола: Мар. гос. изд-во, 1943. № 3. С. 14–26.

·       В прощальную ночь. Товарищу: стихи / пер. с мар. Б. Иринина // За Родину: лит.-худ. альманах Союза советских писатель МАССР. Йошкар-Ола: Мар. гос. изд-во, 1943. № 4. С. 31–32.

 ·        Северная деревня: стихотворение / пер. Э. Левонтина.  Йошкар-Ола, 1957. С. 11.

·       В час новогодний: стихотворение / пер. с мар. А. Мосунова  // Молодой коммунист. 1959. 1 янв.

·       Бондюга. Испытание. Дума о Москве. На кукурузном поле: стихи / пер. с мар.  А. Казакова // Марийская поэзия: перевод с марийского / сост. К. К. Васин, Э. Е. Левонтин и Г. И. Матюковский. М.: Гос. изд-во худож. лит., 1960.  С. 198–204.

·       Доигрался: рассказ / пер. Вл. Муравьева. Йошкар-Ола , 1960.  С. 64-66.

·       Акпатыр: либретто оперы (по драме С. Чавайна) / Г. Матюковский, И. Осмин, М. Якимов; пер. с мар. Н. Карташова // Марийская правда. 1963. 10 мар. С. 3.

·       Чаша любви. Ласточка: стихи / пер. А. Мосунова // На земле марийской: стихи / сост. М. Казаков. Йошкар-Ола: Мар. кн. изд-во, 1967. С. 27–28.

·       Керебеляк: стихи / пер. А. Казакова.  Йошкар-Ола, 1967.  С. 23-27.

·       '''Песня и время:''' стихи поэмы / пер. А. Казакова. Йошкар-Ола, 1968. 92 с.

·       Валенки: поэма / пер. А. Казакова // Песня и время: стихи и поэмы / под ред. С. Поделкова. Йошкар-Ола: Мар. кн. изд-во, 1968. С. 60–62.

·       Сердце матери. Керебеляк. Песня и время… Стихи // Cоловьиный родник.  Йошкар-Ола, 1970. С. 130–137.

·       Мой осиный рой: стихи / пер. И. Законова // Юмор мари. Йошкар-Ола, 1979. С. 233–236.

·       Пеледыш пайрем: стихотворение  / пер. И. Законова. Йошкар-Ола,  1979. С. 88-89.

·       Кужыер. Я люблю тебя, Элнет! Приди! Стихи / пер. А. Казакова // Между Волгой и Уралом. Чебоксары, 1980. С. 61–65.

·       Выше радуги… Стихотворение / пер. с мар. А Казакова // Марийская правда. 1980. 6 апр. С. 4.

·       Испытыние: стихи / пер. А. Казакова // Песня, ставшая книгой. М., 1982. С. 373.

·       Керебеляк: стихи / пер. А. Казакова // Между Волгой и Уралом. Уфа, 1982. С. 98–99. 

·       Ленину: стихи / пер. А. Казакова. Йошкар-Ола, 1984.  С. 103, 105-106. ·       Марий Эл: стихи / пер. А. Казакова. Йошкар-Ола, 1984.  С. 107-11.

·       '''Гостья:''' поэма / пер. С. Макарова. Йошкар-Ола, 1985. 112 с.

·       '''Летчик:''' поэма / пер. С. Каширина. Йошкар-Ола, 1989. 16 с.

·       Нам идти; Приди!: стихи / пер. Э. Левонтина. Йошкар-Ола, 1994. С. 3-4.

·       Пеледыш пайрем: стихотворение  / пер. И. Законова. Йошкар-Ола,  1979. С. 88-89.

== '''Илышыже да сылнымут пашаже нерген''' ==

=== '''Библиографий''' ===
Васин К. Уста мурызо // Марий коммуна. 1965. 3 апр. 

Муратов Х. Весенние мелодии // В мире книг. М., 1969. № 3. С. 30-31.

Зайниев Г. Мурет йоҥгыжо. Поэт // Марий коммуна. 1975. 5 апр.

Казаков М. Сылнымут тÿрызö // Ончыко. 1975. № 2. С. 89–90.

Казаков М. «Я – нестареющий поэт…» // Восхождение. Йошкар-Ола, 1984. С. 88–100.

Якимов М. Чон эре самырык // Ончыко. 1985. № 2. С. 94–98.

Писатели марийской АССР: биобиблиогр. справочник. Йошкар-Ола, 1988. С. 216–220.

Зайниев Г. Илышыже – поэзий // Муро сугынь. Йошкар-Ола, 1995. С. 186–230.

Абукаев-Эмгак В. «Романым умбакыже возем…» // Ончыко. 1994. 

Китиков А. Осмин Йыванын мурпашаштыже – калык ойпого // Ончыко. 2000. № 12. С. 176–183.

И. Осмин // Марий Эл: время, события, люди: календарь знаменат. и памят. дат на 2000 год / Нац. б-ка им. С. Г. Чавайна. Йошкар-Ола, 2000. С. 80–82.

Осмин Йыван лудмаш / авт.-сост. В. В. Крылов. Йошкар-Ола, 2002. 8 с. 

Чеснокова-Манаева С. Поэзия М. Казакова, Г. Матюковского, Осмина Йывана // Художественый мир современной марийской поэзии. Йошкар-Ола, 2004. С. 65–76.

Филиппов В. Лÿмлö, уста мурызо // Ончыко. 2005. № 4. С. 74–81.

МБЭ. Йошкар-Ола, 2007. С. 267. 

=== '''Шымлымаш паша-влак''' ===

==== '''А. Китиков. Осмин Йыванын мурпашаштыже – калык ойпого''' ====
Пÿртÿс дене пырля Осмин Йыван калыкын илыш-йÿлажым сайын пален. Тидыже «Кава ден мландекоклаште» шарнымаш романыштыже палдырна. Мутлан, шоло кÿр дене омашым леведме <…>, пöртыштö умдылам шинчал дене пытарыме <…> нерген ушештара. Шорыкйол, Ӱярня, Трочын (Лышташ пайрем), Петро пайрем-влак, ÿдыр сий нерген этнограф семын каласкала.

Писатель мондалташ тÿҥалше шомаклам тÿткын эскерен, шымлен да возымаштыже кучылтын: кÿр кушкедаш – малаш <…>, порлат (чистотел) дене йорам эмлат. Ожнырак чодыра ден олыклаште чоҥештылше виян кайыкым подлогар <…> манмым палышна.

Поэт вер-шöржым йöратен веле огыл, тыгак тушто улшо тÿрлö лÿм-влакым умландараш тыршен. тидым йылме наукышто топонимике маныт. Шочмо ялжын лÿмжö лекме нерген тыге воза: «Керебеляк Керемет юмо гыч лектын. Ожно керебеляк манын огытыл – Керемлак маныныт. Палет вет: ял мучаште кугу ото уло. Тудым Керемет ото маныт. Мотор шыхым тиде отыш пÿтынь керемлак марий лектын, кереметлан юмылтен. Киямат юмымат сöрвален. Кереметше – мландÿмбал юмо, кияматше – мландыйымал юмо» <…>

Ньогаже годымак ончыклык поэт пеш эскерен да шымлен колыштшо да ушышкыжо пыштыше икшыве улмаш. Тиде жапым порын шарналтен ойла: «Кастене ÿдыр, вате да шоҥго кува-влакет погынат, мурым мурен – мурен кÿнчылам шÿдырат; мый ÿстел коклаште урокым ямдылем, мурыштым колыштам, возем, вара семже ден мутшо ятыр жап вуй гчем огыт лек» <…>

Осмин писательлан калык ойпогын кÿлешлыкшым сайын умылен. «Изучать фольклор» статьяштыже (тудо «Марийская правда» газетыште 1948 ий 19 июньышто савыкталтын) воза: «Марийский поэты должны черпать живительные силы для своего вдохновения из неиссякаемых родников народного творчества, воплощать в своем творчестве все лучшее, передовое, что есть в народе». Сандене тудын произведенийлаштыже легенда ден преданийым, йомакым, калык ойлымашым, мурым, калыкмутым, туштым, калык пале ден илышыште иланыше ырымым (тудым эше «ок  йöрö» маныт) лыҥак вашлийына.

Поэт икшыве-влакым йöратен. Педагог семын нунын илыш умылымашыштым вияҥдымаште йомакын кÿлешлкшым пален. 1967 ийыште почеламут дене возымо «Йомак-влак» книгам изирак ийготан йоча-влаклан савыктен. 

Тыге, тÿрлö темылан мурым кучылтын, Осмин калык традиций дек лишыл улшо, йоҥгыдо йылман да раш сÿретан поэтический произведенийлам серен.

Шке возымаштыже калык мурым Осмин Йыван моштен кучылтын. Копироватлен огыл, а произведенийыштыже мо нерген ойлалтмылан келыштарен пуртылын. Казаков Миклай тудын творчествых нерген эше 40-ше ийлаштак возен: «Осминын тÿҥ вийже, тудын ик куатле  велже – марий калыкын поян фольклоржым кучылтмаште… Калык мурым так кучылтмаштат, фольклор формо дене чоҥымо мурылаштат тидым ужаш лиеш. У илыш фольклорышкат у содержанийым пуртен. Осмин тидым шижын – ыҥлен мошта да калык муро негызеш ятыр мурым возен, нунын кокла гыч келшышылан палемдена: «Поян шыже», «Калык саска», «Муралтал, йолташ!», «Мемнан декат мийышашдым ида мондал».

''Гармонетым чот шокталте,''

''Кап – кылетым модыктен.''

''Кажне еҥже шиждегече''

''Кушташ лекше, тавалтен.''

Кö фольклорым сайын пала, тудын йылмыжат калык йылме лиеш. Сандене Осминын йылмыже куштылго, чыла верлаштат ыҥлаш лийшан, образный, поян. Мемнан марий литератур йылмына эше козыра, нужнарак, тудланак мыланна моло республикысе поэт-влак деч лу пачаш шукырак пашам ышташ кÿлеш. Кажне поэт кунар-гынат лингвист лийже, вет йылмыштына решатлыдыме проблеа пеш шуко: у оборотым кычалмаш, терминологийым уэмдымаш, мутерым пойдарымаш, тулеч молат.

Осмин поэзий верч тургыжланен. Тудын деке шке кумылжым ончыктен. «Поэзий да музык – чон когартыш, чон савыртыш, чон куандарыше юзо вий» <…> – манеш поэт «Кава ден мланде коклаште» произведенийыштыже. Чынак, Йыван изиж годсекак гармоньым, балалайкым, мандолиным шоктен, сÿанышкат ятыр гана коштын. Коштшыжла тÿрлö семым шокташ тунемын. Теве Провой велне «Олык кайык» куштымо семым пален налын.

Мутат уке, тудлан кушмо корныштыжо тÿрлö тöрсырым  сеҥаш логалын. Тÿҥалтыш ошкылыштыжо у формылан лийын произведенийлаште сожержаний, йылме сылнылыклкшакленыт. Но тудо поэзий курыкыш кыртменак кÿзен, вийым поген да кугу поэт марте кушкын.

Осмин ятыр поэмым возен. Лу поэмыжым посна книга дене 1960 ийыште лукто. «Осминын поэмым возымо мастарлыкше «Ава кумыл» (1936) поэмыштыже почылтеш. Тудо шке произведенийжым шукыж годым пеш шыма, сылне, куштылго йылме дене воза… Тудын шуко почеламутшым мурен лудаш лиеш»

(Асылбаев А. Иван Осминын поэмыже-влак // Осмин Йыван. Поэма-влак. Йошкар-Ола, 1960. 4 с.).

Осмин Йыван – марий сылнымутышто шке шотан писатель. Тудын возымо произведенийлаж гоч ме шочмо кундемнан пÿртÿсшым, калкнан илыш – йÿлажым пагалаш, патриот лияш кумылаҥына. Ончыкыжымат тудын возымыжо калыклан илыш-корныштыжо, мут мастар-влакан калык ойпогым кучылтмаште ÿшанле эҥертыш лиеш.

''(Ончыко. 2000. № 12. С. 176–183)''

==== '''В. Филиппов. Лÿмлö, уста мурызо''' ====
Осмин Йыван – шочмо муркаван ик эн чолга турийже. Тудын стихшым да поэме-влакшым лудын лекмек, марий тÿрын шонанпылжым ужмыла, чевер кече лекме годым шиялтыш йÿкым колмыла чучеш. Нуно вияш шÿлышан, мурсеман улмышт, ушан ойым пуымышт дене чонетым тарватен куандарат.

Кудло ий утла Иван Иванович марий сылнемут садвечыште пашам нойыде ыштен, кумло наре книгам савыктен луктын.

1931 ийыште Осминын «У муро» лÿман икымше почеламутшо лектын. Тудо «Марий ял» газетеш савыкталтын. Йоча годсо илышыжым, школышто тунеммыжым шарнен, шоҥгеммешке, поэт тыге возен:

Ала-кушеч у вий пурыш

Туле гай капыш. Кечыйол

Модеш яндар вÿд дене урылт

Йочан шинчаштыже мочол?

Ме чарайолын, чаравуйын

Тöрген, шижде тул гай ошмам, 

Столовыйышко куржна – школыш –

Ваш перкален кÿмыж- совлам.

Марпедтехникумышто тунеммыж годым ончыклык поэт литературный кружокын ик чолга членже улмашын, Йошкар-Олаште лекше газет да журналлашке возен шоген. Тудо, педагог пашалан ямдылалтше, школ да йоча-влак илыш дек шÿмаҥын. Санденак икымше почеламут сборникшым «У тукым» манын, нунылан пöлеклен. Варажат Осмин Йыванын творчествыже йоча-влак илыш кугу верым налын шоген: йомак, поэме, весела почеламут да муро – шамычым иктыш чумырен, книга- влакым луктын: «Шочмо мланде» (1948), «Ужар жап» (1957), «Янлык пайрем» (1957), «Поро кече» (1963), «Йомак- влак» (1967), «Летчик» (1973) да тулеч молат. Нуно йоча- влаклан моткоч келшеныт. Молан манаш гын, тидлан чатка рифме, шуко междометий (марий йылме тудлан пеш поян), ушеш вочшо чевер эпитет, сылне таҥастарымаш чот полшеныт. Кугемдыде каласаш лиеш: самырык тукымлан Осмин Йыван кумдан палыме поэт лийын. Сандене школлашке, пионер лагерьлашке тудым чÿчкыдын ÿжыныт, лудмыжым шулен каенколыштыныт, совым кырен ужатеныт…

Ий гыч ийыш поэтын сылнымут диапазонжо кумдаҥын толын, содержанийже келгемын, йÿкшö яндарештын, тÿрлö чия дене пойдаралтын, произведенийлашке марий пÿртÿсын сÿретше-влак ешаралтыныт. Вет Осмин Йыванын илышыже пÿртÿс деч деч нигунам  йÿкшен огыл. 

Ончалына поэтын «Элнет» почеламутшым. Элнет – С. Чавайн манмыла, марий эҥер. Юлы ник мотор «шольыжо». Тудо Параньга, Морко, Волжск, Звенигово районла гоч йорген эрта, Марий Элын историйже гыч ятыр лончым переген шога. Яндар вÿд, эмлыше юж, чечен пÿртÿс  калыкнам акрет годсек шке декышт лишемденыт, у вийым, волгыдо шÿлышым пöлекленыт. Элнет воктене талук мучко тыште илыше марий-влакын йÿкышт шоктен: чодырам руэныт,тегытым шолтеныт. Колым кученыт, сонарыш коштыныт. Паша куштылго лийын огыл, да калыкшат тÿҥ шотышто утларакшым поян чодыра оза- влаклан веле ыштеныт. Сандене южгунам тыште икте – весе ваштареш тавадаҥ шогалын лÿшкеныт.

Поэтын чыла гаяк произведенийже пÿртÿсым сÿретлыме дене кылдалтын. Тиде шотышто тудо – моткоч мастар художник. Осмин пÿртÿсым куанен ончен коштшо еҥ веле огыл. А тудын шÿлымыжым, илымыжым, вашталтымыжым, айдеме пÿрымаш дене кылдалт шогымыжым эскерыше, палыше айдеме. Поэт пÿртÿсым чамана, тудын верч шÿмжö вургыжеш. Тидым ятыр произведенийыштыже ужына: «Ломбо шортеш», «Элнет ял», «Ошын койын, полан пеледеш», «Шемшыдаҥ пасу», «Ава кумыл» (поэме).

Осмин Йыван – устно-поэтический творчествын ик эн тале мурызыжо. Тудо икмыняр шÿдö марий калык мурым поген. Ик ужашыже «Марий муро» сборникеш 1945 ийыште лектын. Поэт фольклорын кугу вийжым, сылнылыкшым пеш сайын пален, шке творчествыштыже моштен кучылтын. Тыгерак тудо шкенжын сильжым пойдарен да рашемден. 

Осмин Йыван музыкым чот йöратен, шÿм-чон деке тудым лишемден. Умылаш тидым йöсö огыл, вет поэзий ден музык эре акак-шÿжарак гай дийыныт, а почеламутым возышо поэт-влак композитор - шамыч дене кылым кученыт, сылне иурым пырля возеныт. Осмин Йыван – шкежат тыле гармоньчо, баянист. Изинек сылне йÿкан, шÿмеш пижше муро-влакым, колын, ушеш кодаш тыршен. Сандене тудын мутшылан возымо Н. Сидушкинын, А. Искандаровын, Л. Сахаровын, К. Смирновын, В. Алексеевын, В. Даниловын мурсемышт моткоч сылне, умылаш лийше. Осмин Йыван тыгак Э. Сапаевын «Акпатыр» икымше марий опрежын ик либреттистше. 

Кугу Отечественный сар жапыште Осмин Йыван келге патриотический шÿлышан, фашист-влак ваштареш лÿдде кредалаш ÿжмö, фронт да тыл герой-влакын подвигыштым моктен мурышо ятыр произыеденийым возен. Нуно калыкын пагалымыжым сулен налыныт. «Совет Союз Герой Суворов нерген муро», «Геройым вашлиймаш», «Мемнан уремыште пайрем», «ой, кодалеш, кодалеш», «Родина», «Фронтыш марий ÿдырлан серышыже» да молат лудшын шÿмешыже пале кышам коденыт. Тушто – ойырлымашын кочыжо. Шучко кредалмаш, сеҥен толмеке куандарыше вашлиймаш. Кредалме пасулаште совет калык пеш шуко салтакшым йомдарен гынат, волгыдо Сеҥымаш Кечым  лишемден сеҥен. Тиде исторический событийлан поэт «Онар» сборникшым пöлеклен.

Налына тудын «Оҥгыран гармонь» поэмыжым (1978). Формо шот дене тудо пеш проста – тыглай ныл стопан хорей, да мут- лакшат куштылго улыт – йоҥгалтше, тÿрлöчиян. Туге гынат Осмин паша дене илыше еҥым, тудын кöргö тÿняжым тÿжвак луктын кертын.

Поэт художественный кусарымаш аланыштат поро кышам коден. Тудо А. С. Пушкинын, М. Лермонтовын, Н. Некрасовын, И. Бунинын, А. Блокын, Г. Тукайын, М. Гафурин, И. Куратовын, Я. Коласын, Я. Райнисын, Р. Гамзатовын, П. Хузангайын почеламутышт да поэмышт денем арий лудшо-влакым палымым ыштен. Осминын мастарлыкшылан кöра И. Крыловын басньыже, И. Тургеневын «Первая любовь» да «Ася» повестьше-влак, В. Шекспирын «Комедия ошибок» да «Два веронца» книгаже-шамыч яндар марий йылме дене йоҥгалтыныт.

Тудо оригиналын шкешотан улмыжым арален коден да тунамак тушко марий йылмын моторлыкшым ешарен, нунылан «найинальный вургемым чиктен».

Осмин Йыван литератур пашаштыже посна верым «Кава ден мланде коклаште» шарнымаш романналын шога. Тудо «Ончыко» журналыште 1993–1995 ийлаште савыкталтыныт, вара посна книга дене лектын. Иван Ивановичын ты романжым республикысе Кугыжаныш премий дене палемдыме. Тазалыкше лиеш гын, роизведенийын нылымше книгажымат тÿрыс возен шукта ыле.

Шоналтет да изиш öрат: вет романжым возен тудо 1991–1992 ийлаште, авторлан 76–77 талук улмо гутлаште. А тыгай кугу ийготан возышо писатель марий литературышто икте-кокыт веле лийын.

Иван Иванович Осмин кугу талантан, поро кумылан, азапле шÿман, илышым йöратыше айдеме ыле, лудшо-влакым мотор произведенийлаж дене куандарен илыш. Тудо – тÿрыснек калык поэт, возымыжо, саман дене келшен, илыш дене ик семын йоҥгалтын. Ӱмыржö мучко шочмо марий калыкше дене пырля лийын, тудын пашажым да сеҥымашыжым моктен мурен, жапын южшо дене шÿлен, тÿрлö йодышлан вашешташ вашкен. Калык-влак кокласе келшымашым аклен, эн кÿшкöнöлтен. Лач тыште, шонем, чумыр марий поэзийын, Осмин Йыванын ойыртемже, виян могыржо. Руш да моло калык дене порын илыме нерген «Мурсемын рÿдыжö» почеламутыштыжо тыге иктешлен:

Марий Элеш мый шочын-кушкын,

Олаште ятыр иленам.

Келшен кугу авам ден – руш ден –

Марияк лийын кодынам.

Чот йöратем кугу ешемым –

Тату изак-шоляк-влакем.

Марий нерген мотор мутемым

Кугу ешемлан пöлеклем.

Моктем гын мый шемер марийым,

Мо верч шолеш чевер вÿрем? –

Чонемже ден кумда Российын

Пиалже верч шонен илем.

<…>

''(Ончыко. 2005. № 4. С. 74–81).''

== Кылвер-влак ==
* [http://aboutmari.com/wiki/Осмин_Йыван Осмин Йыван.]{{ref-ru}}
* [http://mari-arslan.ru/ru/node/1567 В Марийском книжном издательстве вышла в свет книга «Чон пытен путланымаш», посвященная 100-летию со дня рождения народного поэта Республики Марий Эл Ивана Осмина.]{{ref-ru}}

== Негыз ==
·      А. Китиков. Осмин Йыванын мурпашаштыже – калык ойпого // Ончыко. 2000. № 12. С. 176–183.

·      В. Филиппов. Лÿмлö, уста мурызо // Ончыко. 2005. № 4. С. 74–81. 

·      Г. Зайниев. Осмин Йыван пелен // Ончыко. 2005. № 6. С. 57–75.

·      Йыван  Осмин: к 100-летию со дня рождения библиогр. указ. Нац. библ. им. С. Г. Чавайна из серии лики марийской литературы. Йошкар-Ола, 2015.

·      Казаков М. «Я – нестареющий поэт…» // Восхождение. Йошкар-Ола, 1984. С. 88-100.

·      Осмин Йыван // Писатели Марий Эл: биобиблиогр. справочник. Йошкар-Ола: Мар. кн. изд-во, 2008. С. 465–468.

·      Чеснокова-Манаева С. Поэзия М. Казакова, Г. Матюковского, Осмина Йывана // Художественый мир современной марийской поэзии. Йошкар-Ола, 2004. С. 65–76.
[[Категорий:Марий серызе-влак]]
[[Категорий:Марий почеламутчо-влак]]
[[Категорий:Марий Эл Республикын Калык почеламутчыжо-влак]]
