'''ЭрВел Семон''' (Новиков Семён Сергеевич) 1946 ий 29 мартыште кызытсе Башкортостан Республик Мишкан районысо Тымбай ялеш кресаньык ешеш шочын. Верысе кандашияш школым пытарымек, Уфа оласе финанс техникумыш пурен. 1965–1968 ийлаште Совет Армий радамыште служитлен.

1970–1975 ийлаште Всесоюзный заочный финанс-экономик институтышто тунемын. 1969–1994 ийлаште Пермьысе мотор чоҥышо заводын госдоход инспекторжылан, ревизионный бюро вуйлатышылан, Пермь областьысе ялозанлык управленийын контрольно-ревизионный пӧлка вуйлатышылан, Уфасе нефтьым перерабатыватлыше заводын тӱҥ бухгалтерын алмаштышыжлан да тӱҥ бухгалтерлан, заводысо шотлышо рӱдерын инженер-математикшылан, РАН УНЦ-н Экономик институтшын экономистшылан, “ФинВест-Аудит” ООО-н директоржылан ыштен.

Бухгалтер учёт, налогообложений, гражданский закон-влакым лукмо шотышто нылле утла шанче статьям серен. Марий калыкын эртышилышыже, литературжо, чий йӱлаже дене оҥайлалтеш. С.Новиковын философско-теологический манме статьяже-влак “Истоки”, “Кудо-Коду”, “Философская газета”, “Марий Эл”, “Кугарня”, “Чолман” газетлаште, альманах ден журналлаште савыкталтыныт. Лу наре книгам савыктен. Нунын кокла гыч ятырышт эрвел марий-влакын историйышт, философийышт да юмынйӱлашт дене кылдалтыныт. Прозышто “Йоча жапемын йомакше” сылнымут книгаже (2006) палыме.

1990 ийла кыдал гыч марий-влакын мер толкыныштышт шкенжым чулымын ончыкташ тӱҥалын. Уфа олаште Марий национально-культурный ушемын, Башкортостан Республикысе Марий мер толкынын вуйлатышыштлан сайлалтын. “Ошвиче сем” калык фольклор ансамбльын администраторжо, Мер Каҥашын вуйвержын йыжыҥъеҥже лийын. Уфа олаште ила.
Марий литературым шарымашке надыржылан 2006 ийыште РМЭ-се Тӱвыра, печать да калык-влакын пашашт шотышто министерствын Чап грамотыж дене палемдалтын. Яныш Ялкайн лӱмеш премийын лауреатше (2008).

== Тӱҥ произведенийже-влак ==
* Космическая философия и космополитическая экономия. Уфа, 1998.
* Сандалык — Ош Кугу Юмо [Космос — Великий Светлый Бог]. Йошкар-Ола. 1998. 24 с.
* Юмо дене пырля... [Вместе с Богом...]. Йошкар-Ола, 1999. 64 с.
* Марий лӱм-влак мутер [Справочник марийских имен]. Йошкар-Ола, 2000. 20 с.
* О Поро Юмо... = О добрый Бог... : религиозно-философский словарь, молитвы для городских марийцев, совр. мар. одежда Башкортостана. Йошкар-Ола, 2003. 64 с.
* Марий сугынь : шочмо калыкнан тӱня умылымашыже. Йошкар-Ола, 2005. 264 с.
* Йоча жапемын йомакше : миф, йомак, легенде-вл. [Сказки моего детства : мифы, сказки, легенды]. Йошкар-Ола, 2006. 72 с.
* Восточные марийцы : философия, история, люди. Йошкар-Ола, 2007. 316 с.

== Илышыже да творчествыже нерген литератур ==
* Акнаш М. Шке калыкше верч тыршыше // Кугарня. 2001. 19 янв.
* Пчёлкина Т. Куатле вийым, алым кава гыч мландышке волтат // Кугарня. 2004. 29 окт.
* Семон С. Йоча йолгорно сагындара : шарнымаш очерк // Марий Эл. 2004. 23, 24, 25 июнь.
* Глушкова З. Тымбай ялын кумылжо // Марий Эл. 2006. 25 март.
* Попов Н. ЭрВел Семонлан — 60 ий // Кугарня. 2006. 31 март.
* Ендылетова Э. Чолга эрвел марий родына-влак нерген // Кугарня. 2006. 7 июль.
* Пехметова С. Премий дене саламлена! // Марий Эл. 2008. 5 июль.

== Литератур ==
* [https://drive.google.com/file/d/0B7Lz8oN3kXoPSUR6UUdVb2dCa3M/view Писатели Марий Эл: биобиблиографический справочник / сост.: А.Васинкин, В.Абукаев и др. — Йошкар-Ола: Марийское книжное издательство, 2008. — 752 с. С. 697-698.]
