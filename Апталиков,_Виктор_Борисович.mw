Виктор Апталиков (Виктор Борисович Апталиков) (1984 Шорыкйол 13, Йошкар-Ола) - марий актер, профессионал мурызо, семмастар, аранжировщик, продюсер, международный да всероссийский конкурс-влакын дипломатше да лауреатше. Кызыт марий эстрадыште APTALIK шоялӱм дене палыме. 
Виктор Апталиков Йошкар-Олаште 13 Шорыкйол 1984 ийыште шочын. 1-ше гыч 9-ше класс марте Йошкар-Оласе 18-ше №-ан школышто (кызыт Бауманский лицей) тунемын. Ангелина ден Сергей Речкинмытын вуйлатыме "Узоры" йоча образцовый ансамбльыш мураш коштын. 10-11 класслаште 27-ше №-ан школышто шинчымашым поген. Школ деч вара И.С.Ключников-Палантай лӱмеш музыкальный училищыште вокальный отделенийыште Марий Элын калык артистше В.Ромашкинын классыштыже тунемын. Шинчымашым келгемдаш манын, 2005 ийыште Моско оласе ГИТИС-н музыкальный театр факультетышкыже пура. 2008-2013 ийла - Москонцертын артистше. Тушто пашам ыштыме ийлаште Москошто эртаралтше ятыр кугу кӱкшытан концертыште руш да йот йылмыла дене романсым, Совет пагытысе семмастар-влакын мурыштым йоҥгалтарен. Тылеч посна шуко йот элым ужын коштын: Чехий, Польша, Германий, Турций да молат. Польшысо Карпач олаште, Литвасе Вильнюс олаште лауреат лӱмым сулен. М.Шкетан лӱмеш национальный драме театрыште "Юмынӱдыр" мюзиклыште Салийын рольжым чоҥен, Республикысе йоча да самырык-влаклан театр-рӱдерыште "Синяя птица" спектакльыште модеш. Тыгак 2014 ийыште "Ял ӱмбалне мужыр йӱксӧ" кинофильмыште Санун рольжым модаш ӱшаненыт. Калыкыште Василий Павловын йоҥгалтарыме "Кузе мый тыйым йоратем" мурыж дене палыме. Кызыт Марий Элыште эртаралтше тӱрлӧ концертлаште да мероприятийлаште калыкым сылне мурыжо-влак дене куандара. Палемдыман: тудо академический муро деч изиш кораҥын, современный эстрадный муро-влакым воза, рэпымат лудеш. Тудын репертуарышкыже "Кузе мый тыйым йӧратем", "Шӱм теҥызем", "Тый улат мыланем", "Йӧраталме таҥем" (Надежда Пашкина дене пырля), "Йӧратымаш ила", "Кычалам моторем", "Чонемлан шокшо", "Шошо" (Вадим Протасов дене пырля), "Нелеш ит нал", "Келшена, ныжылем" муро-влак пурат. Шкежым семмастар да аранжировщик семын терга, моло-влакланат семым да аранжировкым воза.
