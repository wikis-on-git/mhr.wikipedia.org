{{Викификаций}}
{{Марлаҥдымаш}}
== Эртымгорно ==
Финнугор полко-шамыч акрет годсек кызытсе касвел, йӱдвел да покшел Российын ужаштыштыже верланен лийыныт. Марий Эл верланыме верыштыже шуко акрет годсо арвер-влак кодыныт, кудо икымше тӱжемийлашке мемнан курымашлык (Кристос шочмо) деч ончыч пурат. Шке лодкален возымо тиштым йомдарымылан да суас акрет годсо кагазвлак [[Озаҥ кучымаш]] жапыште пытарымылан кӧра шукырак увервлак покшел Юлышто руш курымсерышвлак дене кылдалтын.

Марий-шамычым эн ондак [[VI курым]]ышто лишне [[гот калык]]ын эртымгорнызо [[Иордан]] ''merens'' семын палемден. Вара [[X курым]]ышто казар курымсерышче марий-шамычым Ц-р-мис семын палемден. Тыге руш-влак нунын дек ончыл (касвел) марий-шамычым (мӓрӹ) «меря», шеҥгел (эрвел) марий-шамычым (марий) «[[черемис]]» лӱмден тӱҥалыныт. Тыгак суас-шамыч марийкалыкым «сярмысь» але «чирмеш» лӱмденыт. Тиде жапыште марийвлак пошкудо [[Юлысо Булгарий]] дене, кудо кызытсе [[Татарстан]] олмышто верланен ыле, лишыл кылым кученыт. Тудым [[1236]] ийыште [[Бату-он]]ын саркалык кырен шалатен. Тиддеч вара [[Шӧртньӧ Урда]] лиймеке марий-влак нунын дене сай кылым кученыт. [[XIII курым|XIII]]—[[XV курым]] коклаште марий-шамыч Шӧртньӧ Урдаш да Озаҥ онлыкыш пуреныт.

[[IX курым]] гыч марий калык эрвелыш кайыше [[Киев Русь]]ысо славян-шамыч дене кылдалт шогат. Нуно марий мландыш пуреныт да икмыняр ожно марий ола олмылаште илаш тӱҥалыныт ([[Нӧрӧ (ола)|Нӧрӧ]] ола, [[Ростов]]), тыгак у олам шынденыт: [[Ярославль]], [[Суздаль]], [[Владимир (ола)|Владимир]], [[Угарман]]. Эркын-эркын касвел марий [[Христианлык]]ыш пурымеке славянлаҥдат, Кристос тыныш пуртымаш ваштареш шогышо еҥ-влак куржыт эрвелыш, марий мландын кӧргыш. Кокла курымлаште марий кундемыште руш-суас вашпижмаш (руш ден суас калыкын вашпижмашыже) чӱчкыдын лиеда (тыглай паша лиеш). Тидын жапыште марий калык суас велне лиеш. Кужу жап суас ден марий калык-шамыч сеҥышыш лектыт, варажым [[Шучко Йыван]] ончылгоч шонен пыштыме да руалтен налме сарым тӱҥалеш: [[1546]] ийыште курык марий калыкын мландыже (Юлын пурла серже) [[Моско]] йымак логалеш, [[1552]] ийыште Чар саркалык Озаҥ-олам налыт, да олык марий-влак йозакым Москолан тӱлаш тӱҥалыт. Варажым шонен пыштыме колонизаций тӱҥалеш: тыге [[1557]] ийыште негызым пыштыме [[Шовакшэҥер]] олалан, [[1583]] ийыште — [[Чыкма]]лан, [[1584]] ийыште — [[Чарла]]лан (кызытсе Йошкар-Ола). Марий мландыште тиде жапыштак [[Шынчара]], [[Яраҥ]], [[Вӱрзым]], [[Малмыж]] руш карман-влакыш савырненыт. 1552 иймучаш гыч марий мландыште тушман ваштареш утарыше кредалмаш ылыжын. Руш курымсерышчешамыч тиде 30 ий наре шуйнышо кредалмашым «[[черемис-влакын сарышт]]» лӱмденыт. Тунам шуко марий тӧратушка да тыглай калыкын пелыштыже марий калыкын эрык верч пытен. Шуко онвлаклан [[Турций]]ыш да [[Крым]]ыш куснаш логалын.

Кристиан тынеш виеш пуртымылан кӧра марий-шамыч суртым-ялым коден эрвелыш илаш куснаш тӱҥалыт. [[Икымше Пӧтыр]] годым марий-влакым саркызматыш (армийыш) налаш тӱҥалыт, вершӧрын шанче шымлымаш эртаралтеш, марий йылмын икымше кириллик йӱкпале негызеш возымаш лектеш. [[1792]] ийыште [[Вениамин Пуцек-Григорович]] [[кириллице]] негызеш икымше марий йылмылончым савыкта. Марий калыкын илышыже пеш неле лийын, садлан шуко марий Пугачовын сӧгалтымашыже годым Руш кугыжаныш ваштареш кучедалын.

[[1872]] ийыште Озаҥ олаште туныктышо семинарий почылтеш. Тушто Юл кундемысе чыла калыкым, тидын шотышто марий-влакымат, туныкташ тÿҥалыт. Тиде марий калыкын илышыштыже кугу ошкылым ончыко ышташ полшен. Марий школ-влак почылтыт, марий кнага-влак савыкталтыт, тыгак тунемме кнага-влакат. [[1917]] ийысе [[Пургыж революций]] кугыжан кучемжым сӱмырал шуа. Тыге марий калыкланат моло дене иктӧр кертыжан (равноправный) лияш, шке вийжым чумырен, эрыкыш, волгыдо илышыш лекташ корно почылтеш. 1917 ий сорла тылзыште [[Ӱпӧ губерний]]ын [[Пӱрӧ (ола)|Пӱрӧ ола]]штыже [[Икымше Пӱтынь Российысе Марий-влакын погын|икымше Марий Погын]] эртен.

=== Марий автоном вел ===
{{Main|Марий автоном вел}}
[[1920]] ийыште [[4 Кылме|Кылме тылзын 4-шо кечынже]] Марий автоном велым ыштыме нерген декретым луктыныт. Марий автоном вел кум контоныш шеледалтын: Йошкаркакшан (Краснококшайский), Чыкма (Козьмодемьянский) да Шернур (Сернурский).

=== Марий АССР ===
[[1936]] ийыште [[5 Теле|Теле тылзын 5 кечынже]] Марий АССР-ыш савырыме. Марий автономийым ыштыме дене [[марий йылме]] кугыжаныш статусым налын. Марий [[тӱвыра]], сылнымут, савык, школ виянаш тӱҥалыныт. 1930–шо ийлаште педагогике, чодыра технике институт-влак почылтыныт, йылмым, сылнымутым да эртыкым шымлыше марий институт пашам ышташ тӱҥалын, театр почылтын.

=== Марий Эл Республик ===
[[1990]] ий гыч Марий Эл Республик лиеш. 1920 ийлаште кок иктӧркертыжан йылме шырым шынденыт: олыкмарий йылме да курыкмарий йылме. Тыгодым марий йылмыште тыгак кугу кундемойвлак уло (касвел-йӱдвел, малмыж, эрвел) да шуко верысе кутыртыш. 1930 ийлаште, моло калык республиквлак дене тӧр, чыла марий интеллигентвлакым пытарен улыт. Эркын-эркын марийвлак республикыште шагалемын толеш, марий йылме политик пызырымашлан кӧра руш йылме дене вашталтыме.

{{Марий Эл}}

[[Категорий:Марий Элын эртыкше]]
