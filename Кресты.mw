'''«Кресты»''' — [[Санкт-Петербург]]ысо следствий изолятор, [[Россий]]ыште ик эн кугу да палыме. Официальный лӱм- Санкт-Петербургысо УФСИНын 1-ше номеран изоляторжо. Арсенальная набережная 7 номеран полатыште  верланен. 

== Казаматын эртымгорно ==
[[Анна Иоанновна]] императрицын элым вуйлатыме жапыштак кызытсе «Кресты» олмеш «Винный городок» (''Вино ола'') верланен. [[1868]] ийыште тудым архитектор В.П.Львовын планировко почеш арестант-влакым кӱчык жаплан эскерыме комплексыш савыреныт. Тудо Рӱдӧ пересыльный казаматлан шотлалташ тӱҥалын. Кызытсе жапысе казаматын полатшым йошкар кермыч дене эше [[1884]]-[[1892]] ийлаште А.О.Томишко архитекторын проектше почеш нӧлтеныт. Тудын комплексше 2 вич этажан ыресым ушештарыше корпус гычын шога. Тушто 1150 еҥым пуртышо 960 камера лийын. Ик корпусышто тыгак кӱшыл пачашыште Шнуй [[Александр Невский]] лӱмеш черке лийын. 

«Кресты» казаматыште уголовный преступник-влак, политик, тыгак неле преступленийым ыштыше еҥ-влак шинченыт. Нунын коклаште эн ондак калыклан эрык верч кучедалше деятель-влак шинченыт: И.Браудо, А.А. Ергин, М.С.Ольминский да В.П.Приютов.

[[1905]] ийыште революций жапыште «Кресты»ште политик преступник-влак шинчаш тӱҥалыныт. [[1917]] ий Февраль революций дечын вара чыла преступник-влакым эрыкыш луктыныт. 

[[1917]] ий сӱрем тылзын эртыше пуламыр-влак дечын вара кӱчык жаплан революций деятель-влак В.А.Антонов-Овсеенко, П.Е. Дыбенко, Л.Б. Каменев, А.В. Луначарский, Ф.Ф. Раскольников, Л.Д. Троцкий,А.С. Булин шинченыт. 

[[1917]] ийысе Февраль революций дечын вара кугыжаныш правительствын министрже-влакым, жандарм, полиций вуйлатыше, сановник-влакым арестоватленыт. Нуным Таврический полат гычын «Кресты» казаматышке конденыт. [[1917]]-[[1918]] ийлаште Петропавловский карман гычын Б.В.Штюрмер («Кресты»ште [[1917]] ий мучаште колен) , юстиций министр И.Г. Щегловитов, МВД министр А. Н. Хвостов, сарзе министр М.А. Беляев, жандар генерал-влак А.И. Спиридонович, Семгановский, полиций департаментын директоржо Е.К. Климович да молат. «Кресты» казаматыште тыгак ончычсо сарзе министр В.А. Сухомлинов, 5-ше армийым вуйлатыше В.Г.Болдырев, Петроградысе сарзе округ вуйлатышын полышкалышыже П.М.Рутенберг, Кокошкин ден Шингаревым пуштшо, Временный Правительствын членже-влак С.С. Басовм ден А.Г. Куликов шинченыт. Чыланат нуно хириргий госпитальын казамат пӧлемыште ВЧКн эскерыме йымалне лийыныт.  

[[1920]] ийыште «Кресты» шкет шинчыше -влаклан казамат гычын Петросовет Исполком Ушемын 2- шо номеран виеш пашам ыштыктыме лагерьышке савырнен. [[1923]] ийыште казамат Петроградысе Губернский ОПТУн составышке пура да Петроградысе окружной изоляционный казамат статусым налеш.

Совет правительстве черке, реллигий ваштареш кучедалаш тӱҥалын. [[1918]] ий кылме тылзын казаматысе черкым петыреныт, тудын куполжо ӱмбачын ыресым кораҥденыт,а  пӧлемым клуб семын кучылташ тӱҥалыныт. 

[[1937]]-[[1938]] ийлаште эртыше Кугу террор жапыште «Кресты» казаматыште контрреволюций преступленийым ыштымаште титаклыме еҥ-влак шукын шинченыт. 3 квадрат метр кмдыкан шкет камерлаште 15-17 еҥ дене шинченыт. Тиде пагытыште Санкт-Петербургысо казаматыште Совет шанче да тӱвыра аланыште тыршыше представитель-влак шинченыт: поэт Николай Заболоцкий, Ончыкылык историк Лев Гумилёв, востоковед Теодор Шумовский, актёр Георгий Жжёнов, ончыкылык маршал Константин Рокоссовский да молат.

Казамат структурышко тыгак шинчыше-влакын пашам ыштыме сомылыштым эскерыме лӱмын келыштарыме казамат почылтын. Тыште сарзе профиль дене специалист-влак тыршеныт- ОКБ-172 да молат. Шинчыше-влак тыгай отдел-влакым «шарашка» лӱмденыт. Нине ОКБ отдел негызеш шуко чапле сарзе техника-влак шочыныт, Кугу Ачаэл сар годым сайын ончыктеныт. Мутлан, САУ СУ-152 ден ИСУ-152(ОКБ-172). Тыгай отдел-влакын кӧргӧ илышышт нерген Александр Солженицын "В круге первом" раш каласкален. 

Сар пагытыште Ленинград блокаде годым казамат яра шинчен. Сотрудник-влак (шоҥго да ӱдырамаш-влак) казарменный илышыш кусненыт. Нуно «Кресты»м самолёт, артиллерий бомбардировко дечын араленыт. Нева сер ӱмбалне, Входной флигель ваштареш дзотым нӧлтеныт. Казаматым чарныде бомбитленыт. Шуко корпус-влак сӱмырленыт. [[1941]] ий [[Кылме|Кылмын]] 7 кечынже кугу бомбардировко дечын вара Йӱдвел капка сӱмырлен кок часовой-влак кӱ йымалне коленыт. Шуко преступник-влак камерылаште шужен коленыт. [[1942]] ий пургыж тылзын «Кресты»н психиатрический эмлымверыште Даниил Храмс колен. Тудым [[1941]] ий сорла тылзын арестоватленыт. 

Сар дечын вара казаматын чыла инженер коммуникацийым вашталташ кӱлын. Но окса лийын огыл. [[1958]] ийыште казамат вуйлатыше Н.Е. Орловский картон фабрикым почаш пунчалым пеҥгыдемден. [[1958]]-[[1959]] ийлаште картоным ыштен лукмо цехым почыныт. Тушко жаплан келшен толшо оборудованийым шынденыт. Тыге «Кресты» корпусышто шинчыше-влаклан паша вер лектын да [[1960]] ийлан посна пашаеҥ  штатымат сумыреныт , кудыжым И.К. Капустин вуйлаташ тӱҥалын.  

== Кызытсе жап ==
«Кресты» казаматыште ийготыш шушо преступник-влак веле шинчат. Изоляторысо камерлаште шуко еҥ шинчат 19 курым дене таҥастарымаште 2 гычын 10 тӱжем еҥ марте. [[1990]] ийла кыдалне камерлаште 12 тӱжем наре еҥ шинчен. 8 квадрат метр кумыдкан камерыште 6 еҥ олмеш 20 еҥым шинчыктеныт, малаш черет дене логалын. 

Жап эртыме семын тидын шотышто куштылгырак лийын , но арестант-влакым пукшаш-йӱкташ, малыме принадлежность шотышто "Кресты" ончылно кызытат кугу йодыш шога. Санкт-Петербург оласе моло изолятор влакынат тыгай нелылык вашлиялтеш. 

Казаматысе черкат уэш пашам ышта. [[2004]] ий шорыкйол тылзын храмын куполжым уэш ырес сӧрастараш тӱҥалын. 

[[2006]] ий кеҥежым казаматым у верышке кусарыме нерген проект лектын. Тудым наказанийым шуктышо федерал службо (ФСИН) ямдылен. 

Санкт-Петербургысо СМИлаште ик жап информаций коштын: «Кресты» полатын у озаже тудым каныме вер але развлекательный комполексыш савыра. Но СИЗО полатлан инвестор-влаклан кӱлеш гарантийым пуен огытыл. 

«Кресты» — казамат изолятор веле огыл , тыгак историй памятник. Сандене тудым каныме комплексыш савырашлан полатын у планым перепланировкым ыштыман. А закон почеш тидым ышташ чарыме. 

Санкт-Петербург правительстве Арсенальный набережныйыште верланыше участокым ужалымашке луктын (кокла шот дене акше 80 гычын 120 миллион [[евро]] марте). Но тиде чыла шинчыше-влакым у полатыш кусарыме, чыла сайын эрыктен кодымо дечын вара лиеш.

[[Категорий:Казамат-влак Санкт-Петербургышто]]
