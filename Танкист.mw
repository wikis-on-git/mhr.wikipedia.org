[[Файл:Kahovka English tank.jpg|thumb|[[1920]]-шо ий. Каховка воктене.]]

'''Танкист''' --- [[танк]] экипажын кеч могай еҥже (командир, наводчик, механик-виктарыше, зарядым чыкыше).

== Командир ==
Сар годым, тунемме паша годым танк командир экипаж пашам вуйлата да виктара. Танк командир танк взвод командирын подчиненийыште улеш. Российысе Сар Вийыште штат должность - танк командир (руш. Командир танка). Штатысе сар званий - [[сержант]].
== Наводчик ==
Орудийым виктарыше танк командирын алмаштышыже улеш. Сар пашам шуктымо годым наводчик танкысе пушко да пулемет гыч лӱйкала. Орудийым виктарыме да цельыш логалме дене мастарлыкшым ончыкта.
Российысе Сар Вийыште штат должность - наводчик-оператор. Штатысе сар званий - ефрейтор.
== Механик-виктарыше ==
Механик-виктарыше командирын подчиненийыште улеш, танкын кудалме шотлан вуйын шога. Механик-виктарыше танкым кеч могай годым сайын виктарен моштышаш (колоннышто, подразделенийын сар радамыште), препятствийым, неле корным эртен моштышаш. Тыгеак кредалме кумдыкым эскерышаш, у цель-влак лектыт гын, нунын нерген командирлан шижтарен шуктышаш, наводчиклан лӱйкалаш куштылгырак лиже манын, танкым сайын шогалтышаш. 
Танк кеч могай жапыште кредалмашшке пижаш ямде лийже манын механик-виктарыше техникын паша ыштымыжым эскера, кӱлеш гын - ачала, топливе пытарымым эскера.
[[Российысе Сар Вий]]ыште штат должность - механик-виктарыше (руш. механик-водитель). Штатысе сар званий - рядовой.
== Зарядым чыкыше ==
Зарядым чыкыше экипажыш радамыш пура, танк командирын подчиненийыште улеш. Наводчик дене пырля тудо орудийым кредалмашлан ямдыла. Тыгеак тудо кыл йӧным (средства связи) ямдылыкшым эскера, кредалмаш кумдыкым эскерен шинча. Зарядым чыкыше наводчикын пашажым сайын палышаш, кӱлеш гын - тудым алмаштышаш. Зарядым чыкышын паша радамышкыж механик-виктарышылан топливым да вӱдым танкыш темаш полшышаш, пулемет гыч лӱйкален моштышаш.
Российысе Сар Вийыште штат должность - зарядым чыкыше (руш. заряжающий). Штатысе сар званий - рядовой.
