'''Липатов Александр Тихонович''' 1926 ий 3 майыште Ульяновск областьысе Новый Урень ялыште кресаньык ешеш шочын. Ача-аваже репрессийыш логалыныт, да тудо куд ий нунын дене пырля ӧрдыж кундемыште илен. 1943 ийыште фронтыш каен, артиллерий войскаште кредалын. Сар деч вара Совет Армий радамыште умбакыже служитлен – 1957 ий марте кадровый офицер лийын. Кӱшыл филологий шинчымашым Озаҥ кугыжаныш университетыште налын, тудым жап деч ончыч отличиян диплом дене пытарен. 1972 ийыште Йошкар-Олаш толын. 1973 ий гыч республикысе кӱшыл школ системыште ыштен. МарГУ-н кугурак туныктышыжо, доцентше лийын, 1986 ий гыч Н.К. Крупская лӱмеш МГПИ-ште ыштен.
1990 ийыште “Семантические аспекты русской омонимии на разных языковых уровнях” теме дене докторлык диссертацийым арален. 1993 ийыште тудлан профессор учёный лӱмым пуымо. 350 утла шанче пашан авторжо.

А. Липатов руш йылме да тӱшка языкознаний, русистике да индоевропеистике, йылмын этимологийже да синергетикыже аланыште пагалыме специалист лийын. Ятыр ий мучко шанче сборниклам, сылнымутан савыктышым редактироватлен. Тӱткӧ да поро кумылан критик лийын, республикысе ӱшаным сулышо ятыр поэт ден прозаиклан усталык корныш шогалаш полшен. Российысе да республикысе печатьыште лекше шымлымашан возымыжо, мемнан писатель-влакын творчествышт нерген статья-влак да нунын произведенийышт шумлык келге рецензий-влак эреак оҥай, шке шотышт дене нелытан да вучыдымо лийыныт.

Кажне книгажат – “За гранью слова – даль”, “Основы риторики”, “В злате кованное слово”, “Прикосновенье к тайне”, “Легендарная Финноугрия”, “Семантическая радуга перифраза”, “Мир аббревиатур сегодня” да молат – республикысе илышыште пале кышам кодышо лийын. Автор эн неле наста нергенат моткоч каньылын да оҥайын каласкален моштен, тыгодым шанче шинчымаш кӱкшытымат иземден огыл.

А. Липатов Кугу Отечественный сар годым Йошкар Шӱдыр орден да сӧй медаль-влак дене, нунын коклаште “За боевые заслуги” медаль дене, наградитлалтын. Туныктымаш пашаште суапше “За трудовое отличие” медаль дене палемдалтын. Пашан ветеранже лийын. “МАССР наукын сулло пашаеҥже” (1986) лӱм дене суапландаралтын. Россий журналист ушемын йыжынъеҥже. Россий Федерацийысе кӱшыл профессионал туныктымашын почётан пашаеҥже (2006).

== Тӱҥ произведенийже-влак ==
* За гранью слова — даль. Йошкар-Ола, 1979. 208 с.
* Основы риторики : книга для чтения. Йошкар-Ола, 1998. 288 с.
* В злате кованное слово : этюды о тайнах, красоте, силе и мудрости слова. Йошкар-Ола, 2002. 256 с.
* Прикосновение к тайне : преданья старины глубокой. Йошкар-Ола, 2002. 240 с.
* Легендарная Финноугрия : поиски изначальной прародины финно-угорского этноса. Йошкар-Ола, 2005. 68 с.
* Семантическая радуга перифраза : от Пушкина до Шолохова. Йошкар-Ола, 2006. 224 с.
* Мир аббревиатур сегодня : новые лексико-семантические и грамматические тенденции в области словосократительства. Йошкар-Ола, 2007. 136 с.

== Илышыже да творчествыже нерген литератур ==
* А.Т. Липатов // Маслихин А. Человек и картины мира : монография. Йошкар-Ола, 2002. С. 247—248.
* А.Т. Липатов // МГПИ им. Н.К. Крупской : очерки истории факультетов и кафедр. Йошкар-Ола, 2006. С. 20—28.
* Мысли приходят толпой : интервью в связи с 80-летием со дня рождения // Мар. правда. 2006. 3 мая.
* [https://drive.google.com/file/d/10xXFllqEUItvk-ZNT9xjX8yHH4ojb1Jz/view МБЭ. Йошкар-Ола, 2007. С. 215.]

== Литератур ==
* [https://drive.google.com/file/d/0B7Lz8oN3kXoPSUR6UUdVb2dCa3M/view Писатели Марий Эл: биобиблиографический справочник / сост.: А.Васинкин, В.Абукаев и др. — Йошкар-Ола: Марийское книжное издательство, 2008. — 752 с. С. 374-375.]
