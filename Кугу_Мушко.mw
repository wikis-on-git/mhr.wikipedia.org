Кугу Мушко ялыште шуко палыме да чапланыше еҥ шочын-кушкын.

Кугу Мушко ял шӱвыр мастарже-влак дене ожнысек чапым налын. Мутлан, Филипп ден Игнатий Шабердинмыт нерген чылан палат. Нунын суапле пашаштым кызыт Кугу Мушко ялын эше ик шӱвырзыжö Виталий Чемышев шуя. “Кугу Коклала школышто тунеммем годымак шӱвырым шокташ тунемынам. Шӱвыремже кочам, Демид Чемышев дечак кодын. Ожнысо семӱзгар сайрак да утларак йоҥгыдо йӱкан», — ойла семмастар.
Виталий Михайлович Шернур поселкышто ила. Шуко ансамбльыште мастарлыкым ончыктен да репертуарым сылнештарен. Шернур районысо культура пöртын «Пöлек», Кукнур кундемын «Пеледыш», Лажъялын «Ӱжара», Чылдемырын «Олык марий» ансамбльлашкышт коштын, чолга участник лийын. Тудын шӱвыр дене шоктымыжым Чехословакийыште, Финляндийыште ужын, колыштын кертыныт.

Кугу Мушко ялыште шым шочшан ешыште  мурызо Алевтина Волкова шочын-кушкын. Кандаш классым тунем лекмыж деч вара Ежово селасе ял озанлык техникумыш тунемаш толын да ветеринар специальностьым налын. Вара шочмо кундемысе «Дружба» колхозыш пӧртылын, вольыкым эмлымаште тыршен. «Фермыште пашам ыштыше-влак пеш писе да поро улыт ыле. Тушто 10 ий пырля ваш умылен, келшен иленна. Нунылан почеламутым лудынам, кунамже кажныштлан посна пӧлеклен серенам. Кызытат иктажше ден ужына гын, самырык пагытнам шарналтена. Изи Торешкӱвар рвезе Игорь Волков дене еш пиалым муым. Кум ӱдырым ончен куштышна. Эн лишыл еҥем мыйым курымешлан коден кайыш, ош тӱня дене чеверласыш. Чон ойгем поэзий корно дене гына лыпландарем», - каласкален Алевтина. Шернур кундемым коден, Волковмыт ешым илыш-корно Медведево районысо Ежово селашке конден. Тушто сылнымут деке шӱман улшо ӱдырамаш верысе тӱвыра пӧрт пелен «Журавушка» ансамбльыш ушнен. Алевтина Волкова пеш тыматле кумылан айдеме. Лыжган мутлана, шкенжым чием шотыштат  пеш арун да чаткан куча. Вольык фермыште пашам ыштен манынат от шоно. «Мылам изинек ушкал лӱшташ келшен. Авам, Ульяна Фёдоровна Ямбаршева, кеч-могай пашалан шӱмаҥден моштен.  Туддеч ончыч ушкал лӱшташ куржын лектам ыле. Вольыкым пеш йӧратем. Эмганат гын, айдеме семынак чаманем», - ойла Алевтина. Ныл уныкаж пелен самырык кова илыш ямым налеш да уло куатшым нунылан пӧлекла.

Кучедалмаш дене чемпион Алла Тымбаршева. Пермьыште вольный борьба дене Российын первенствыштыже Алла шке ийготан-влак коклаште икымше верым сеҥен налын. Тушто 1992-1994 ийлаште шочшо 24 ӱдыр вийжым терген. Кучедалмаш куштылгыжак  лийын  огыл. Тренерже Виталий Шабердин воспитанницыжым техникылан сайын туныктен. Ӱдырат тыршыше, пеҥгыде койыш-шоктышан. Тиде тудлан черетан турнир гына лийын, вет чолга марий ӱдыр тиддеч ончычат тыгай кӱкшытан таҥасымашлаште призерыш лектын. А ты первенство деч ончыч спортсменка Москваште кучедалмаш дене V Российысе фестивальыште кокымшо лийын. Тушто тудо ныл вашпижмаште иктыштыже веле сеҥалтын.
