'''Леонид Яндак''' (Леонид Логинович Яндаков) [[1933]] ийыште [[Морко кундем]]ыште [[Шӱргыял]]еш шочын. Морко педучилищыште да Марпединститутышто шинчымашым поген. Школышто, [[Юлсер]] да [[Морко]] ронолаште, комсомол Марий обкомышто, «[[Марий коммуна]]» газет редакцийыште, [[Марий радио]]што да [[Марий телевидений|телевиденийыште]], угыч «Марий коммуна» газет редакцийыште тыршен.

[[1975]] ийыште «[[Ончыко]]» журналеш «Сар кыша» повестьше лектын. 80—90 ийлаште «Марий коммуна» газетеш «Печкалтше тымык» повестьше, ятыр очеркше савыкталтыныт.

Калык театрь «Пеледыш пайрем», «Воштылаш гын, воштылаш», Марий кугыжаныш театр «Тулык ава», «Пусаксолаште томаша», «Пелчан кугыжа» пьесыже-влак почеш спектакльлам шынденыт. [[Морко|Моркышто]] ила.

==Мом возен==
* «Чоткар»— роман. Коло ик йыжыҥ.
* «Мамич Бердей» — роман. Коло ик йыжыҥ.
* «Онар» — кум ужашан роман.
«Онар», «Чоткар» да «Мамич Бердей» романже-влак [[марий]] калык акрет годсо неле илышым ончыктышо, тудо жапысе событийым, [[эртымгорно|эртымгорным]] чыным рашемдаш полшышо сылнымутан произведенийлан шотлалтыт. Ожнысо илышын тӱрлӧ йыжаҥан улмыжым почын пуымо дене пырля автор кугезе тукымын психологийжым, тӱняужмыжым, йот тушман ваштареш пеҥгыдын шогымыжым, уш-акыл ден чоялыкшыммоштен кучылтмыжым яндар поян йылмедене сӱретла.

==Премий-влак==
«Чоткар» ден «Мамич Бердей» романым возымыжлан [[2003]] ийыште Л. Яндак [[Марий Эл Республик]]ысе [[С. Г. Чавайн лӱмеш кугыжаныш премийын лауреатше|Чавайн лӱмеш кугыжаныш премийже]] дене палемдалтын.

[[2008]] ийыште «Онар» роман-трилогийже [[Эстоний]]ысе родо-тукым калык-влак программын Литератур премийже дене палемдалтын.

== Негыз ==
* [[Ончыко]] [[2000]] № 1.

[[Категорий:Марий серызе]]
[[Категорий:Чавайн лӱмеш кугыжаныш премийын лауреатше]]
