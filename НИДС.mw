[[Файл:AidsRusStamp1993.jpg|thumb|right|160px|НИДС (СПИД) деч колышо-влакым шарнымаш почто марке, [[1993]]]]
{{comment|'''НИДС'''|СПИД}} (налме иммунитет дефицит синдром, рушла - СПИД, синдром приобретенного иммунодефицита; англ. AIDS)  --- айдемын капышкыж {{comment|[[АИВ]]|ВИЧ}}-инфекций логалме дене тӱҥалше чер.

Вӱрыштӧ CD4+ лимфоцит-влакын иземме дене, капыште моло инфекций-влак шарлыме дене ойыртемалтеш. АИВ (ВИЧ)-инфекций вӱр, {{comment|пӧръеҥ нӧшмӧ|сперма}}, [[ӱдырамаш]] вожгокласе секрет, ава [[шӧр]] гоч вес еҥын капышкыж логал кертеш. Шӱвылвӱд, шинчавӱд да кидкучымо гоч АИВ ок кусно. Тыге АИВ ик [[айдеме]] деч весе деке куедылмаш, [[вӱр]]ым пуымаш, вирусан име да шприц гоч, кусна. Черле мӱшкыран ӱдырамаш деч йочаж деке вирус куснен кертеш.

Южо шанчыеҥ-влакын ойлымышт почеш АИВ-инфекцийын шарлымашыже [[пандемий]] сыным налын. 2008 ийыште АИВ дене илыше-влакын чотышт 33,4 миллион еҥ, инфекцийым налше-влакын - 2,7 миллион, да НИДС деч колышо-влакын чотышт 2 миллион еҥ ыле. 
Молекул филогений метод дене шанчыеҥ-влак пален налыныт: АИВ Касвел-Покшел Африкыште XIX-ше курым мучашште, XX-шо курым тӱҥалтышште шочын. [[1981]] ийыште [[УАШ]]ыште чер-влакым эскерымаш Рӱдерыште икымше гана НИДС-нерген возеныт, тиде черым шочыктарыше, АИВ-инфекций нерген [[1980]]-ше ийлаште возеныт. 

АИВ-инфекцийым да НИДС-ым эмлымаш чер вияҥмым иземда, но тачат АИВ ваштареш вакциным ыштен огытыл, тачысе кечылан ик еҥат чер деч тичмашын эмлалт кертын огыл. АИВ-инфекцийым эмлымаш нелын эрта, моткоч шерге, сандене АИВ/НИДСын пандемийым пытарымаш пашаште профилактике гына полшен кертеш.
== Эртымгорно ==

* [[1981]] [[5 Пеледыш|Пеледыш тылзын 5 кечыже]] — Америкыште Чер-влакым эскерымаш да профилактик Рӱдер пневмоцистный пневмоний дене 5 черланыше да Капоши саркомо дене 28 черланыше еҥ нерген увертара. Чыла чыерланыше-влак гомосексуалист-влак кокла гыч лийыныт. У черым "Гей-кыл иммунодефицит" (англ. Gay-related immune deficiency) лӱмденыт. Тыгак у черлан "Ныл Г чер" лӱмым пуеныт, молан манаш гын [[Гаити]] отрошто илыше, гомосексуал, гемофилик, да героин дене пайдаланыше-влак коклаште тиде чер вашлиялтын. Гомосексуал-влак гына огыл черланат - тидым пален налмеке "Гей-кыл иммунодефицит" терминым "НИДС" (СПИД) аббревиатурылан вашталтеныт.
* [[1983]] — Пастерын Институтышто Люк Монтанье-н вуйлатымыж почеш француз шанчыеҥ-влак черле пӧръеҥын лимфоузел гычыж ретровирусым налын кертыныт. Т-лимфоцит-влакым тудо пытарен. "Лимфоаденопатий дене кылдалтше вирус" тудым лӱмденыт. 2008 ийыште АИВ-инфекцийым почмылан Люк Монтанье медицине дене [[Нобель премий]]ым налын. 
* [[1984]] — Робертом К. Галло-н вуйлатымыж почеш американ шанчыеҥ-влак черле-влакын вӱр гыч черым шочыктарышым ойыреныт да "Айдемын Т-лимфотроп вирус, 3-шо тип" (руш. "Т-лимфотропный вирус человека, тип 3"; англ. "Human T lymphotropic virus type 3", HTLV-3) лӱмденыт.
* [[1985]] — АИВ-инфекцийын шарлыме корныжым шымленыт, АИВ-лан икымше тестым ыштеныт.
* [[1985]] — [[ССРУ|Совет Ушем]]ыште икымше гана АИВ/НИДС-ым йот элысе гражданинын муыныт.
* [[1986]] — "Айдемын иммунодефицит вирус" (АИВ) (руш. "вирус иммунодефицита человека", ВИЧ; англ. Human immunodeficiency virus, HIV) терминым пеҥгыдемденыт. Монтанье-н шанче тӱшкаже АИВ-2 вирус нерген икымше гана возен. Геномым шымлыме почеш пален налме: АИВ-1 эволюций кушмо шотышто АИВ-2 деч мӱндырнӧ шога.
* [[1987]] — НИДС шотышто {{comment|Тӱнямбал Тазалыкаралтыш Ушемын|Всемирная организация Здравоохранения}} кугу программым илышыш шыҥдараш тӱҥалын. НИДС-ым эмлашлан икмше препаратым - зидовудин эмым ыштеныт. Тиде ийынак Совет Ушемын гражданинжын икымше гана АИВ-инфекцийым муыныт.
* [[1988]] — [[1 Теле|Теле тылзын 1-ше кечыже]] НИДС ваштареш кучедалме тӱнямбал кече семын палемдалтын.
* [[1990]] — Америкыште диданозин (видекс) лӱман эм ышталтын.
* [[2007]] — увертаралтын: вирус [[Африка]] гыч Гаити отрошко куснен, вара [[1969]] ийыште Америкыш верештын.
* [[2008]] — шымлен шуктеныт: вирус Конго кундемыште шочын, еҥ-влак коклашке маймыл-влак деч XX-шо курым тӱҥалтышште логалын.
== Статистике ==
АИВ-инфекциян еҥ-влакын чотышт дене [[2006]]-[[2007]] ийлаште эл-влак коклаште [[Индий]] (6.5 млн), [[КАР]] (5.5 млн), [[Эфиопий]] (4.1 млн), Нигерий (3.6 млн), Мозамбик (1.8 млн), [[Кений]] (1.7 млн), Зимбабве (1.7 млн), [[УАШ]] (1.3 млн), [[Россий]] (1 млн) и [[Китай]] (1 млн) ончылно улыт. АИВ-эпидемийын тӱҥалме гыч чылажге 60 миллион еҥ черланен, 25 миллион еҥ НИДС дене кылдалтше чер деч колен. 2008 ийыште 430 000 йоча наре АИВ дене шочын. У АИВ-инфекций-влакын чотышт эмлалтше еҥ-влакын чотыштым чот ончылта: кажне кок эмлалташ тӱҥалшылан - вич черланыше логалеш.
Африкыште черланыше-влак эн шукын улыт: АИВ дене илыше-влак кокла гыч тыште 67 % еҥ ила. Черланыше йоча-влак кокла гыч Африкыште 91 %-ше ила.
Эпидемийлан кӧра кокласе ийгот иземын (мутлан, Ботсвана элыште 2006 ийыште 65 гыч 35 ий марте)

[[Категорий:Чер]]
