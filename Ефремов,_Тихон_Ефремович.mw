Файл:Ефремов, Тихон Ефремович( 12 ага, 1868 Чарла кантон, Шеҥше волость, Унчо ял - 2 шыжа, 1938) - икымше марий гимнын авторжо, марий калыкын кӱслезыже, мурызо.<br />

Ачаже икмарда озанлыкым кучен. Ватым кок гана налын. Икымше вате деч кум эрге да кум шешке, тылеч посна марлан кайыше кок ӱдыр лийыныт. Т.Ефремовын шоҥго аваже ачажын кокымшо ватыже лийын. Аваже тылеч ончычат марлан лектын да, йочам ыштыдеак, пелаш деч посна кодын. Тихон аважын ик шочшыжо гына лийын.  Кугурак лиймекыже Тихон шке аважым шарналтен возен: «Авам индеш ий ончыч колен гынат, тудым тачат моткоч чот йӧратем, тудын нерген шӱм шулыде ла шинчавӱд лекде шарналтен ом керт. Авамым нигӧ деч чот пагаленам да перегенам, тудым тойымо годым шӱгар колоткажлан тувырашвм ыштенам. Тидын марте тыгайым марий коклаште нигӧат ыштен огыл… Мыйын чоныштем мо сайже уло гын, тиде чылажат – авам деч».<br />

Ефремовмытын ик кудывечыштак кок пӧртышт лийын. Тушто марий йӱла да марий койыш дене шындаралтше илыш шолшо памашла шолын шоген.
Шуко еҥан ешыште кушшо йоча вич ияш улмыж годымак школыш кошташ тӱналын. А Унчо школ марий гай шагал еҥан калык-влакым туныктышаш верч лым лийде тыршыше просветитель Н.И.Ильминскийын тыршымыжлан кӧра 1871 ийыште почылтын.  Тудын нерген Ефремов вескана тыге серен: «Унчо школым кугу ушан еҥ Николай Иванович Ильминский почын. Николай Иванович  илымыж годым тӱрлӧ калыклан порым шуко ыштен. Юмылан тау: тудын ыштыме порыжо марий калыкланат кодын… школым почаш шонымыж годым эн лук, эн пусак, эн пычкемыш верым кычалын. Тыгай пычкемыш верым - Унчым муын… Кузе волгыдо шӱдыр йӱдым волгалтарен шога, тугак Унчо школат марий-шамычлан полшен… Унчышто тунемше-шамыч шукышт еҥыш лектын улыт».<br />

Ялысе школ деч вара латкум ияш Тикын Унчо деч 75 менге торашке, Озаныш, кая да тусо учитель семинарийыш тунемаш пура. Куд ий гыч тичмаш курсым пытарен лектешат, ондак Морко кундемысе Семисолаште туныкта, вара Унчышко кусна. Самырык туныктышын усталыкше нерген поро ой Озанышкат миен шуэш, да 1890 ийыште тудым учитель семинарий пеленсе школыш пашам ышташ ӱжыт. Тыште икмыняр жап гыч шке илышыжым религий дене кылда – дьякон лиеш, а вара Тихон Ефремовичлан Унчо школын (а тудыжо Марий рӱдӧ школ маналтын, св.Гурий братствын оксаж кӱшеш илен) вуйлатышыжлан шогалташ темлат. Тыгай верыште шогышо еҥ священник лийшаш улмаш. Тыге Ефремов 1900 ийыште Тикын ачашке савырна. Калык коклаште тудым бачышка Тикын Епремыч маныныт. Диаконлан шогымо кокымшо ийыштак ватыже колен колтен. Пеш эр пелаш деч посна кодын, коктын улыжат вич ийым гына илен шуктеныт.<br />

Ватыголышо лийын гынат, вич ий гыч Тихонлан священник лӱмым пуэныт, да службо тошкалтыш дене писын кӱшкӧ кӱзен. 
1917 ий август тылзыште Озаҥ олаште «Ӱжара» газет леташ тӱналеш. Тудын шочмыжым Тихон Ефремович йывыртен вашлиеш. Ушышто пӧрдшӧ шонымашым чатка корнылашке шындарен, вес ийжылан «Марий калыкым волгыдыш ӱжмӧ мурым» воза. Тудо «Ӱжаран» 19 октябрьысе номерешыже лектеш. Вуймут йымалан рушла палемдыме: «Национальная песня мари «Призыв к свету». Эше ӱлнырак руш йылме денак возен шындыме: «Посвящ. всем бывш. моим ученикам. Священник Тих.Уньжинский». шомак пелен нотыжат уло. Тидын нерген тыге умылтарыме: «Петь против изложенного вдвое скорее, т.е.1/4  такта считая за 1/8». 
Икымше гана савыкталтше мурын шомакше:<br />

Кынелза, шогалза, кайышаш корно кужу вет.
Моло калыкым поктен шуына, нунын дене тӧр лийына.
Шогалза, тӧрланыза шкендан кайышаш корнышто,
Иктылан икте кидым пуэн, чыланат иктӧр ошкылза.
Почылтса, волгалтса, пычкемышым кодыза, 
Моло гаяк ош тӱняште чыла пого ден куаныза.
Пычкемыште ончынет гын, сорта чӱкташ келшалеш.
Ош тӱняште илынет гын, тунем шуаш кӱлдалеш.
Тошто годсо шомак-шамыч марийым моктен каласат:
Марий калык шагал гынат, шуко лийын керталеш.
Таҥ-шамыч, шинчыза теве тиде шомакым:
Пого-шамыч кийыме вер – тунем шумо мучаште.
Ончыза, шекланыза, тиде паша кугу вет:
Вара тунем шуктена гын, пиал муде она код.
Колыштса, умылыза, тыланда чын мут ойлалтеш:
Угыч, угыч тарванен, угыч, угыч тунемза.
Якте вопшыш кӱзен кертше тунем шуын ок керт мо?
Тӱня погым кучымаште молым поктен ок шу мо?
Изи гынат, чонжо паче. Тошто марий каласен:
Марий калык тӱҥалеш гын, сеҥен миен керталеш.<br />

«Марий калыкым волгыдыш ӱжмо муро» еҥ-влакын шинчаш перныде кодын огыл. Тудым тӱрлӧ вереат тунемаш, почеламут семын лудаш да муро семын мураш тӱҥалыныт. <br />

Мурым тунемаш чылалан йӧн лийже манын, тудым тунамак посна брошюр семын савыктеныт.  Тыгодымак тӱналтыш кок шомак – «Кынелза, шогалза» - вуймутыш савырнен. Тихон Ефремович музыкым сайын пален да шке жапыштыже хор вуйлатышылан ыштен гынат, семым келыштарыме шотышто кугу мастаржак лийын огыл. Сандене мурын марий калык гимныш савырнымекше, тудым Иван Степанович Палантай уста кидше дене тӧрлатен, сылнештарен. Тышеч коеш: «Кынелза, шогалза» мурын авторжо шке пашаж дене первый композиторнам творчествылан кумыланден.<br />

Т.Ефремовын шомакшылан И.Палантай эше ик мурым возен. Тиде «Чевер ӱжара». Тудынат шочмыжо Октябрь революций деч вара лийше вашталтыш дене кылдалтын.<br />

Тудо шочмо калыкшым нимо деч чот йӧратен, марийым пиал корныш лукшаш верч мо кертмыжым чылажымат ыштен. 1919 ийыште Тихон Ефремович «умбакше шичше неле рокым почкалта» - поп гыч лектеш да тудо ийынак Морко районысо Шеҥше школышто туныкташ тӱҥалеш. Кок ий гыч Чарлашке кусна, Маробпечатьын вуйлатышыжлан шогалеш. Тыштат кужун ыштен ок шукто, тудым «Йошкар кече» газет редакцийыш секретарьлан налыт. 1921 ийыште кукшо игече шогымылан кӧра Юл кундемым шужымаш авалта, ятыр еҥ ярнен кола. Тиде неле жапыште Ефремов шужышо-влаклан полшымо пашам виктарен шогышо организацийыш – Маробпомголыш – кусна, тудын уполномоченныйже лиеш, йӱд-кече пашам ышта. А икмыняр ий гыч чыла тидын нерген «Голод и его последствия» брошюрым савыктен луктеш.<br />

Маробпомголын пашаенжылан яллаште шучко деч шучко сӱретым ужаш пернен. Тиде ужмо-колмыжым шарнен, варарак [[«Шужен ий»]] ойлымашым воза. 1922 ий. Теле рӱдӧ. Кочкаш нимат уке. Емелан ватыже, ӱдыржӧ, аваже шужен колат. Ачаже кӱчаш лектын кая. Ярныше Емела, нигуш пураш ӧрын, колышо ӱдыржын капшым ужашын-ужашын шолтен кочкеш. Шкеже путырак йӧслана, ӱдыржым чаманен шортеш…
Шужен ийын эҥгекше чакнымек, Тихон Ефремович «Йошкар кечыш» пӧртылеш. Тунам редакцийыште тудын деч посна кок ен гына улмаш. Тиде С.Чавайн да М.Шкетан, иктыже «вуйлатыше редактор», весыже «колтымо возымашым виктарыше секретарь» лийыныт гынат, кумшо пашаен «газетым келыштарен, тӧрлатен лукмо» верч вуйын шоген. Кызытсе семын каласымаште, выпускающий да корректор лийын.
У пашаеҥ весын серымыжым савыкташ полшымо дене серлаген огыл, шкежат чӱчкыдын возен. Возен статья ден заметкымат, муро ден почеламутымат, ойлымаш ден очеркымат, рецензийымат. Возымыжо Уньжинский, Йырсе, Ирысе, Епрем Тикын, Марий, Йошкар марий, Фин, Шӱмбел, Коммунист да моло псевдоним дене лектеден. Серен йытыран, сӧралын, шочмо йылмын поянлыкшым пеш мастарын кучылтын. Лудат да йылме нигушанат ок тӱкнӧ. Тудын заметкыже почеламутла, почеламутшо мурыла чучеш. Пример шотеш [[«Марий калык тӱзлана»]] статья гыч (Йошкар кече», 1922 ий 13 март) ик ужашым темлаш лиеш: «Кайышаш корнына кужу вет, шуктышаш пашана пеш кугу. Моло калыкым поктен шушашна уло, нунын дене тӧр лийшашна уло. Вара кузе ыштена? Кидым шарен, ӧрын шогена мо? Уке!.. эре йӧсӧ, эре тале ок лий. Илен толын, марий шошо толеш: ломбо пеледеш, шӱшпык мурымо жап шуэш, олык тӱзлана, чевер саска кӱэш». Тудо марий калыкым поро калыкым поро кумылан, яндар чонан лияш ӱжын: <br />

Ой, шӱмбелем-шамыч,
Ӱмыр эрта, куржалеш.
Ида мондо ты мутем:
Осал йомеш, сай кодеш.<br />

Автор ятыр моло возымаштыжат лудшо еҥым, марий шемерым «шӱмбел» манын. Манын гына огыл, шӱмбел шотешак ужын.
Ефремовын прозо дене серымыже южгунамже поэзий сынан лийын. Мутлан, кузе сылнын возалтын [[«Кокша вуй»]] йомак гыч тиде ужаш: «Кокша  тудлан огеш чакне, шым эргылан каласа: «Шуй укеште шуем лие. Ынде каем ужалаш». Тереш опта, имньым кычка, ава тудым ужата. Ик шонымашым вуеш кучен, шуй дене корныш Кокша кая…».<br />

Совет пашаш, журналист корныш шогалмеке, тихон Ефремович шке илышыжым партий дене кылдаш шонен пышта, кандидатлан пура. Коммунист семын мом ышташ шонымыж нерген 1924 ий февральыште теве мом возен: «Марий калыкым совет власть дек лишемдыман, совет илышым чоҥымо пашашке ушыман, тидлан эҥенртен, калыкым культур дек, а культур деч – интернационализм дек, а вара – социализм ден коммунизм дек вӱден нангайыман. Партийный дисциплин ден этика ончылно шӱм-чонем да кап-кылем дене яндар улам».<br />

Тиде ийынак ноябрьыште РКП(б) Чарла кантком Ефремов нерген сай характеристикым пеҥгыдемда. Тушто тыге палемдыме «Ячейке могырым замечаний лийын огыл. Погынымашлашке эреак коштеш…». Тыгодым партий членыш кандидатын ончыч поплан шогымыжым ушештараш монден огытыл.<br />

Тунам партий радамым эрыктыме йӱла илышыш кумдан шынен. Тиде амал дене пайдаланен, кажне член ден кандидатым шкешотан «шокшо мончаш» пуртен луктыныт, илышыже да пашаж нерген тӱрлыжымат йодыштыныт.
