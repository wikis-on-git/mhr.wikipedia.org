{{Викификаций}}

Мурызо Николай Головиным Йошкар-Олаште эртыше концертлаште шукертак ужын огынал гынат, тудо шкеже «Нигушкат йомын омыл, Советский районыштемак илем» манеш. 

Теве 29 апрельыште икымше кугу сольный концертым Кадам ялыште эртара. А концертшым «Шочмо кундемемлан» манын лӱмден. «Йӧратем мый марий калыкем, сандене тудлан шке мастарлыкем ончыкташ, тыгак йолташем-влакын сылнысемыштым пӧлеклаш шонен пыштышым. Тыгай усталык касем шукертак лийын огыл. Тудо икмыняр ий ончыч Йошкар-Олаште эртен ыле. Шижам: муро аланем шочмо вер-шӧрысӧ калыкым поснак тургыжландара, сценышке лекмем вуча. Санденак нуным шке кундемыштем куандараш тӱҥалам. Калык рӱж погынен толеш манын ӱшанем», - каласыш мурызо. 

Концертын ик ойыртемже – Николай Головин Советский посёлкысо тӱвыра пӧрт пеленсе семӱзгар дене шоктышо «Сувенир» оркестр почеш марий муро-влакым шергылтараш тӱҥалеш. Тыге калык чонышко миен шуаш, тудын шӱмжым тарваташ лиеш. Вет тиде концертым эше Сеҥымашын 65 ияш лӱмгечыжланат пӧлекла. 

Усталык пайремышкыже Николай Головин шкеж гаяк самырык мурызо-влакым ӱжын: «Вената» группым, Наталья Глазыринам, Игорь Шубиным да молымат. 

Концерт Кадам тӱвыра пӧртыштӧ 20 шагатлан тӱҥалеш. Икманаш, толза да аклыза Николай Головиным, тудын у мурыжо-влакым да, мутат уке, ойыртемалтше йӱкшым! 

 
 
Эльвира Ендылетова.
