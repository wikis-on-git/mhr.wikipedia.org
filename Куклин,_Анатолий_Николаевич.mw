{{Викификаций}}
'''Анатолий Николаевич Куклин''' ({{Шочын|1948|2|23}}, [[У Роҥго кундем]], [[Шӱргыйымал]] ял — {{Колен|14|5|2016}}, [[Йошкар-Ола]]) — [[марий]] [[йылмызе]], [[шанче доктор|филологий шанче доктор]] (1998 ий), [[профессор]] (1999 ий), [[Марий Эл Республикысе шанчын сулло пашаеҥже]] (1998 ий).

== Биографий == 
Куклин Анатолий Николаевич 23 пургыж 1948 ий Советский районысо Шӱргыйымал ялыште шочын. Ӱшнӱр (Верх-Ушнур) кандаш ияш школым тунем пытарымек, шинчымашым умбакыже погаш Оршанка педучилищыш тунемаш пура,тӱҥалтыш школышто туныктышо дипломым налеш. Тылеч вара Совет армий радамыште служитла. 1971 ийыште Н.К. Крупская лӱмеш Марий пединститутыш тунемаш толеш. Икымше курс гычак ректорат чолга рвезым Ужгородысо университетыш (Карпат курык вес могырышто улшо ола) Венгр йылмым кок ий жапыште тунемаш колта. 1973 ийыште тудо институтыш пӧртылеш. 1976 ийын историй да филологий факультетысе руш йылме да литератур, марий йылме да литератур отделенийым тунем пытара. 

Институтым тунем пытарымек икмыняр жап В.М. Васильев лӱмеш йылмым, литературым да историйым научно шымлыше Марий институтышто ыштен. 1978 ийыште Эстон мландыш, Тарту университетыш кудалеш. Аспирантурышто тунемаш тӱҥалеш. Вуйлатышыжлан тӱнямбалне чапым налше кумда эрудициян ученыйым, академик Пауль Аристэм пенгыдемдат. Анатолий Николаевич тыште моткоч виян. Келге шинчымаш школым эрта. Мемнан элысе да тӱямбалсе финно-угровед-влакын пашашт дене палыме лиеш. Тудын ойлымыж почеш, Тарту университет ончыклык шымлыме пашалан корным почын.
Марий пединститутышто пашам ышташ тӱналмекыже, студент-влаклан марий-руш, марий-йот отделеийыште диалектологийым да марий йылме историйым туныктымыж годым чӱчкыдынак ты шымлыме пашан тӱҥ положенийже-влаклан эҥерта. 

Тудо языкознанийыште эше шымлыдыме але шагал шымлыме йодыш-влакым рашемдаш пижеш. Йылме наукын  ятыр шӧрынан йодышлажым, языкознанийын тӱрлӧ ужашыжым, тыгак йылме теорий дене кылдалтше проблеме-влакым рашемдаш тӱҥалын. 

«Марий  йылмыште  красноуфинский говорын фонетикыже»- тыге маналтеш тудын кандидатский пашаже. Диссертант Сверловск ден Пермь областьлаште илыше марий-влакын кутырымо йылме ойыртемым шымлен. Палемдаш кӱлеш: Урал кундемыш кугезына-влак  XVl-XVlll курымлаште кусненыт да шӱдӧ  ий дене башкир,  татар, руш да удмурт–влак дене ваш кылым кучен иленыт. 

Автор фонема-влакын кучылталтмыштым да нунын литератур йылмысе йӱк-влак деч ойыртемалтмыштым эксперимент (палотограмма, рентгенограмма да т.м. йӧн) негызеш рашемда. А. Куклин  марий языкознанийыште икымше гана шымлыме говорын чекшым палемда. 

Диссертацийым Эстон ССР Науко академикше Пауль Аристэн вуйлатымыж почеш возымо. Палемдаш уто огыл: тиде ученыйын вуйлатымыж почеш 55 еҥ кандидатский диссетацийым арален, наука пашаеҥ-влак радамыш шогалын. Марий йылмызе кокла гыч Куклин-латикымше наука кандидат. 
 
Диссертацийым аралыме годым официальный оппонент-влак-филологий наука доктор, профессор И.Г. Иванов ден филологий наука кандидат Пауль Аристэ кокла палемденыт: Куклинын шымлыме пашажын теоретический значенийже марий да финно-угор языкознанийым вияҥдымаште изи огыл. Авторын иктешлымыже марий диалектологийым умбакыже шымлымаште кугу полышым да диалект-влакым у семын лончылаш йӧным ышта .

Марий пединститутышто пашам ышташ тӱҥалмекыже, студент-влаклан марий-руш, марий-йот отделенийыште диалектологийым да марий йылме историйым туныктымыж годым чӱчкыдынак ты шымлыме пашан тӱҥ положенийже-влаклан эҥерта. 

1998 ийыште А.Н. Куклин филологий наука доктор лӱмым сулен налеш. Ты гана тудо вер-шӧр лӱм (топонимий) дене кылдалтше йодышла деке кусна «Топонимия Волго-Камского региона (историко-этимологический анализ)» монографийым савыктен луктеш. Тиде моткоч келгын шымлыме паша. Автор посна кундемын веле огыл, а тичмаш (Юл-Чолман) регионын вер-шӧр лӱмлажым рашемден. Шымлымыж годым тудо моло наукын лектышыжлан-археологийлан, антропологийлан, историйлан, да тыгак фольклорлан эҥертен. 

Анатолий Николаевич йылмым шымлыше наукышто (тудым ономастика маныт) ӱчашымашан йодышымат ӧрдыжеш коден огыл, шке ойжым каласен. Ты марте ономастика наукышто кумдан шарлыше, но йоҥылыш улшо  южо теорийым вес семын умылтараш темлен. Шагал огыл вер-шӧр лӱмым кузе лийме историйжым, этимологийжым) у шича дене ончалын, ты марте йылмызе але археолог-влакын умылтарымышт чылаж годым огеш келше.

== Шанче пашаже-влак == 
Вер-шӧр лӱмым могай калык деч кодымыжым автор шуко йылме негызеш (урал, финн-угор, татар, чуваш, монгол да ятыр моло) лончыла. Мутлан, монографийыште ''чодыра'' шомакын лийме историйжылан латвич страницым пӧлеклен, -га (Волга, Кокшага, Онега,) формантан эҥер лӱм-влакын могай калык деч кодмыжым латик страницыште лудына. Кажне гана тудо шке ойжым тыштат ӱшандарыше пример-влак дене пеҥыдемда. А.Н.Куклин Марий Эл Республикын рӱдӧ олаже, Йошкар-Оласе урем, площадь-влакын лӱмыштын кузе, кунам шочмыштым–икманаш, этимологийыштым раш умылтарен. «Марий Эл: вчера, сегодня, завтра» журналын тӱрлӧ ийлаштыже да номерлаштыже шуко статьям савыктен: «Названия улиц и площадей Царевококшайска (1584-1918)» (II , 1994), «Имена Йошкар-Олинских улиц» (I,II, 1995) да молат. Нине паша-влак икшыве-влакланат оҥай, кӱлешан улыт. Нуно Йошкар-Ола нерген  шинчымашым келгемдаш полшат. 

Монографий нерген ойлымо годым тидын палемдыман: тудо келге теорий шӱлышан, тушто  чылажат у манаш лиеш. Мутлан, Юл-Чолман кундемысе вер-шӧр лӱм-влакым шымлымыж годым А.Н. Куклин тӱрлӧ урал, тюрк да индоевропейский йылме-влакын материалжым кучылтеш. Тӱрлӧ вер-шӧр лӱмлам йӧршын у семын да моткоч чын умылтара. 

Марий Элын пелыже утла мландым чодырам айла. Тушто 30 наре тӱрлӧ пушеҥгым, 90 тӱрлӧ вондым вашлийына. Садлан моткоч шуко ялын лӱмжӧ чодыра дене кылдалтын. Ончалза теве: Шӱргыял,Чодрасола, Пӱнчыдӱр, Тумерсола да молат. Автор тӱрлӧ пушеҥгын ойыртемжым сӱретла, кушто кушмыжым ончыкта. Икманаш, монографий йылмызе-влаклан гына огыл, тыгак биолог-влаклана –ӱшанле эҥертыш.

== Тӱҥ пашаже-влак == 
*Топонимия Волго-Камского региона (Историко–лингвистический анализ). Йошкар-Ола: МГПИ, 1998 .- 204 с.
*История Марий Эл в географических названиях. Пособия для учителей и учащихся. Йошкар-Ола, 2010.
*Марий Элын историйже вер-шӧр лӱмлаште. Йошкар-Ола, 2007.
*Олык-эрвел марий орфоэпий. Йошкар-Ола, 2003.

[[Категорий:Марий йылмызе-влак]]
