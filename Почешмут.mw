'''Почешмут''' — [[ойлончо|ойлончышто]] самостоятельный мут-влак кокласе кылым ончыктышо служебный [[ойлымаш ужаш]]. Почешмут ок вашталт. Южганум лица супикс дене каласалтеш. Ойлончышто йыжыҥже ок лий, но вес мут дене пырля ойлончо йыжыҥ составыш пура.

Мутлан: 1. '''''Пӱнчӧ йыр'''''{{иземдыме|(умландарыше)}}'' куралде кодымо изирак сӧрем уло.'' (А. Асаев) 2. ''Андрий ала-мо '''йӱк деч'''''{{иземдыме|(умландарыше)}}'' кенета помыжалте.'' ([[Яныш Ялкайн|Я. Ялкайн]]) 3. ''Григорий Петрович '''музык нерген'''''{{иземдыме|(дополнений)}}'' веле огыл, '''моло нергенат'''''{{иземдыме|(дополнений)}}'' ойлен мошта.'' ([[Чавайн, Сергей Григорьевич|С. Чавайн]])

Почешмут тӱрлӧ знаменательный ойлымаш ужаш дене пырля каласалтеш:
* [[лӱммут]] дене: ''Ынде Сакар чодыра корно дене ошкылеш, чодыра юж дене шӱла.'' (С. Чавайн);
* [[палымут]] дене: ''Самырыкда годым тыланда тунемаш кӱлеш.'' (А. Юзыкайн);
* [[чотмут]] дене: ''Тӱжем денат, тӱжем дене мӱкш эрталеш, шӱльӧ парчаш шинчын каналта.'' (С. Чавайн);
* [[олмештышмут]] дене: ''Геройна шкеж нерген каласкалаш ок йӧрате.'' (В. Иванов);
* [[причастий]] дене: ''Элнет курык волымаште корно суран шарыме гае мотор лийын.'' (С. Чавайн)

Шкет почешмут-влак: ''дене'', ''деран'', ''деч'', ''деке'', ''гыч'', ''гоч'', ''семын'', ''гай'', ''годым'', ''марте'', ''даҥыт'', ''йотке'', ''наре'', ''еда'', ''гана'', ''кӧра'', ''верч'', ''чоло'', ''виса'', ''нерген'', ''утла'', ''пачаш'', ''шотышто'' да молат.

Йыжыҥан почешмут-влак: ''деч ончыч'', ''деч вара'', ''деч посна'', ''деч гоч'', ''дене пырля''.

==Наречий гыч лийше почешмут-влак==
Ятыр почешмут наречий гыч лийын: ''вашеш'', ''ваштареш'', ''воктене'', ''воктеч'', ''гоч'', ''йыр'', ''вошт'', ''почеш'', ''олмеш'', ''пелен'', ''йымалне'', ''йымаке'', ''йымалан'', ''йымачын'', ''лишне'', ''лишан'', ''лишыч'', ''лишке'', ''покшелне'', ''покшеке'', ''покшелан'', ''покшеч'', ''ончылно'', ''ончыко'', ''ончылан'', ''ончыч'', ''ӱмбалне'', ''ӱмбаке'', ''ӱмбач'', ''ӱмбалан'', ''шеҥгеке'' да молат.

Нуно наречий семынат почешмут семынак кучылталтыт. Икте-весышт деч ойыраш ойлончышто мут-влак кокласе кыл полша.

===Наречий ден почешмутын икте-весышт деч ойыртемалтмышт===
{| class="wikitable"
! Наречий || Почешмут
|-
|
* шукыж годым глагол пелен шога: ''кнагам йымаке пышташ'';
* йҥже вес мут деч поснат раш: ''воктенет'', ''пеленет'';
* шкетынак ойлончын йыжыҥже лиеш;
* действийын признакшым умылтара;
* шкетланже йодышым шындаш лиеш: ''кузе?'' ''кунам?'' ятыр молат
|
* вес ойлымаш ужаш почеш веле каласалтеш: ''кнага йымаке кагазым пышташ'';
* вес мутын ыҥжым веле рашемдаш полша: ''клуб воктене'', ''йолташ пелен'';
* ойлончын йыжыҥже ок лий;
* мут кокласе кылым ончыкта;
* шкетшын йодышыжо уке
|}

==Почешмутын лицаште каласалтмыже==
Лӱммутан кучылталтмыште лийа супикс-влак кок семын кучалталтыт — лӱммутышто але почешмутышто, мутлан: ''вует гыч'' — ''вуй гычет'', ''тупышт гыч'' — ''туп гычышт''.

Олмештышмутан южо кучылталтмыште лица супикс почеш мутышто гына каласалтеш, мутлан: ''мый денем'', ''тый денет''.

==Почешмутым да пеленсе мутым возен моштымаш==
# Почешмут пырля каласыме мутшо деч эре посна возалтеш, мутлан: ''урем дене'', ''олык гыч'', ''ял мучко'', ''вуй ӱмбалне'', ''пӧрт дек''.
# Йоҥйӱк дене пытыше мутыш ''-же'' (''-жо'', ''-жӧ'') супиксым ушымек, супиксын пытартыш йӱкпалеже почеш мут ончылно возалтде кодын кертеш, мутлан: ''аваж дене'', ''толмыж еда'', ''ӧрмыж годым''.
# ''-ыже'' (''-ыжо'', ''-ыжӧ'') супиксыштат пытартыш йоҥйӱкше почешмут ончылно возалтде кодын кертеш, мутлан: ''упшыж дене'', ''пыжашыж деран''.

{| border="0px" cellspacing="10px"
! почешмут || || мут кокласе кыл
|-
| лӱммут || rowspan="5" | почешмут || ''Илыш нерген кнага''
|-
| палымут || ''Ошо дене чиялташ''
|-
| чотмут || ''Икте гыч пуэдымек''
|-
| олмештышмут || ''Моло  деч ончылно''
|-
| причастий || ''Тунемме годым келшымаш''
|}

''Паша '''гыч''' мастарлык памаш шочеш.'' ([[Колумб, Валентин Христофорович|В. Колумб]]) ''Авай! Айдеме тыйым пӱтынь ӱмырлан эр кече '''гаяк''' шӱмыштӧ ашна.'' (С. Николаев) ''Нимо '''деч гоч''' ом чыте тулым...'' (В. Колумб)

==Негыз==
* Марий йылме. Теорий. 5-9 класслан учебник. З.В. Учаев. 1993, Марий кнага савыктыш.

[[Категорий:Ойлымаш ужаш]]
