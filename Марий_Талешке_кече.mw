[[Файл:Poltysz.jpg|200px|thumb|right|"Полтыш" нерген легенде.]]
'''Марий Талешке кече''' — [[Марий Талешке|Марий Талешке-влакым]] пагалымаш, патыр-влакым шарнымаш кечыже. Пайрем кажне ийын [[26 Вӱдшор]]ышто эртаралтеш. Тиде кечын [[1556]] ийыште кугыжан сарзыже-влак дене кредалмаште [[Малмыж]] орым аралыме годым марий талешке [[Полтыш]] колен. 
== Эртыме радам ==
Пайремым эртарыме йӱла, радам але пеҥгыдемын шуын огытыл. Школлаште, книгагудылаште тачысе чолга еҥ дене вашлиймаш, лудмаш, вуй савымаш-влак эртаралтыт гынат, уло калыкнам иктеш ушышо паша таче але уке. Ты шотышто мер ушем-влак мучаш мартеак  шке йöныштым кучылтыт манаш огеш лий. Мер Каҥаш Йошкар-Оласе чапкӱ-влак воктеке пеледыш аршашым, вуй савыме йӱлам шуктымо радамым мер ушем-влаклан шукташ темлен ыле. Туге гынат [[Йошкар-Ола]]ште, В.Мосоловым, [[Ключников-Палантай, Иван Степанович|И.Палантайым]], [[Чавайн, Сергей Григорьевич|С.Чавайным]] да молымат шарналтен, чапкӱышт, шарныме оҥашт ончыко калыкым чумырымо огыл. Районлаште да яллаште улшо чапкӱ, кугезына-влакын шӱгарлашт нергенат ты кечын шагал еҥ шарналтен. Икмыняр ий ончыч ты кече вашеш кугезына-влакын шӱгарыштым тöрлымö пашам тӱҥалме ыле.

Талешке кечын Йошкар-Оласе самырык-влак Марий паркым почмо йӱлам илышыш пуртеныт ыле. Кызыт Марий парк уке. Садлан марий ӱдыр-рвезе-влак утларак куатле йöным кычалыт. Тидын нергенак ойла тений нунын «Тый марла кутырет?» акцийлан ямдылалтмышт. Ты кечын студент-влак Йошкар-Оласе уремлаште шке таҥашышт деке ик йодыш дене лектыт: тый марла кутырет? Вашештыше кажне еҥым öрыктарыше пöлек вуча.

Марий-влак [[Кукаркакугыза]]н, [[Чумбылат]]ын да [[Акпатыр]]ын шӱгарлашкышт кумалаш да надыр пуаш коштыт. Нунын поро илышым конден кертмыштлан ӱшанат.
==Эртымгорно==
Марий Талешке кечым икымше гана [[1917]] ий гыч палемдаш тӱҥалме. Тунам, Пӱрӧ олаште эртыше [[Икымше Пӱтынь Российысе Марий-влакын погын]]ыштышт тиде [[пайрем]] нерген марий интеллигенций кумдан увертарен. Тыге марий ончылъеҥ-влак [[XX курым]]ышто шке эртымгорныжым кумдан да кӱкшын аклен ончалыныт.

Варажым [[Шыжа революций]] тургым, {{comment|элкӧргӧ сар|граждан сар}}, шужен ий, у экономик политике, коллективизаций, шучко 30-шо ийла, [[Кугу Авамланде Сар]], а умбакыжым совет идеологий тиде шонымашым ӱмылтеныт, атыланышыже пуэн огытыл.

[[1991]] ийыште икымше гана Марий Талешке кечым угыч пайремдыме. Тидын деч вара кажне ийыште тиде пайрем эртаралтеш.

==Шарлыме кумдыкшо==
[[Марий Эл]]ыште да вес кундем-влаште илыше [[марий|марий-влак]] пайремлат. [[1993]] ий гыч Марий Талешке кечым [[Эстоний]]ыште пайремлат.

==Негыз==
* Марий талешке-влак. Валентин Колумб лӱмеш рӱдер-тоштер, Регион-влак кокласе "Марий ушем" мер организаций, Йошкар-Ола, 2009.

[[Категорий:Марий пайрем-влак]]
