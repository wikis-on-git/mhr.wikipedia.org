[[Файл:Cosmetics.JPG|thumb|Косметике арвер]]
Косметике (грек. κοςμητική — «шотыш конден кертше» деч) — [[Айдеме|айдемын]] чурий моторлыкшым саемдыме йӧн нерген туныктыш. Тыгеак косметике мут дене коваштым, ӱпым, кӱчым шотыш кондымо арвер, каплан да чурийлан моторлыкым пуышо веществам лӱмдат.
== Мут нерген ==
"Косметлогий" мут дене косметикым вараш ок лий. Косметологий - коваштын ала могай ситыдымашыжым чиялтыме, шылтыме, пластический операций йӧн дене вашталтыме гоч еҥын чурийжым саемдаш йӧн-влакым кычалше медицин ужаш.
Южо шанчыеҥ-влакын ойлымышт почеш, косметике мут латин «cosmetae» мут гыч чоҥалт кертын. Рим Империй годым тыге озажым сай пушым пуышо ванныйыште йӱштылаш пуртышо {{comment|[[кул]]ым|раб}} лӱмденыт.
Марий йылмыште тиде мутлан посна терминый ойырымаш шотышто мутланымаш кая. [[Марий Эл Радио]]-н эфирыштыже посна тиде темылан мутланымаш эртен. Калык йодыштмаш деч вара косметикым лӱмдаш тыгай мут-влак студийыш толеденыт: чурийтӱр, чурийвылыш, чурийтӱс. Англичан, немыч, итальян, да моло йылмылаште эн чӱчкыдын шке ылмылан келыштарыме "косметике" мутымак кучылтыт. Но ты жапшытак косметике мутлан нунын шке синонимышт уло (англ. make-up)
Икымше гана косметике мутым [[1867]] ийыште [[Париж]] олаште эртыше Калык-влак кокласе ончерыште кучылтыныт. Тушто парфюмерий ден {{comment|шовыныштыше йӧнозанлык|мыловаренная продукция}} шке сатуштым фармацевтике сату деч тораштырак, посна шынденыт. Вара парфюмерий ден шовыныштыше йӧнозанлык иктышке ушнен у йӧнозанлык укшым почыныт. Тудым таче косметик йӧнозанлык (косметическая промышленность) лӱмдат.
== Косметике радам ==
Тачысе кечын косметике радамыш моткоч шуко веществам пуртымо:

* Крем, эмульсий, лосьон, гель и коваштылан (кид, чурий, йол) ӱй-влак
* Чурийлан маске-влак
* Коваштым чиялтыме арвер-влак
* Парфюм шовын да т.м.
* Духи, одеколон да {{comment|парфюм вӱд|туалетная вода}} 
* Ванныйыш да душыш пурымо арвер-влак (шинчал, шоҥ, ӱй, гель-влак)
* Ӱпым налме да тӱредме арвер-влак
* Дезодорант да пӱжалтме пушым пытарыше вещества-влак
* Ӱпым саемдаш полшышо арвер-влак
* Ӱпым чиялтыме да тӱсым пытарыше арвер-влак
* Ӱпым кудрым ышташ, вияшемдаш, фиксацийым ышташ арвер-влак
* Эрыктыше йорвар (лосьон, порошок, шампунь-влак)
* Кондиционер-влак (лосьон, крем, ӱй-влак)
* Пондашым нӱжмӧ йорвар (крем, гель, шоҥ, лосьон-влак)
* Чурийыш тӱсым пыштыме йӧрвар (пудро, тональный крем, тушь, помаде да т.м.)
* Тӱрвым эмлыше, аралыше да саемдыше йӧрвар (помаде-влак)
* Пӱйым эрыктыме йӧрвар (порошок, пасте, щётко-влак)
* Кӱчым саемдыме да аралыме йорвар (лак-влак)
* {{comment|Туртынаш тӱҥалме деч йорвар|средство от морщин}}
Кажне кугыжанышыште тӧртык дене пеҥгыдемдыме косметике  {{comment|радамлык|список}} уло. Тыге южо эллаште шовыным косметике радамыш огыт пурто. [[Россий]]ыште косметике радамыш эфир ӱй-ылакым, аромотерапийын тӱҥ арвер-влакшым пуртымо.
Кызытсе жапыште косметике фармацевтике деке лишемеш. Кызыт южо косметике сатум эм семын кучылташ темлат. Тиде толкын "космецевтика" лӱмым налын. Но [[АУШ]]-ышто да южо эллаште тиде йӧнозанлыкым айдемын тазалыкланже эҥгекым конден кертшылан шотлат. Да ыштыше-влак деч эмым косметике деч ойыраш йодыт.
