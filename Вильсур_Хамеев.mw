
Тылеч посна Света ятыр руш, татар, англичан мурым марлашке келыштарен, темлыме сем почешат шуко муро шочын. А чыла тӱҥалын Александр Речкин деч. Тунам рвезе, поэтесса деке толын, ик руш мурым кусараш йодын. С.Григорьева пашалан пижын, да сай произведений лектын. Тиддеч вара туддеке тыгаяк йодмаш дене Олег Славин толын. Тыге пырля «Шыма студенточка», «Дембель-влак», «Танцпол» да моло муро шочыныт. А «МАРИ-star» группым чумырымеке, тудын продюссерже Вильсур Хамеев адак гынат Светлана дек эҥертен. Поэтесса коллективлан 15 мурым кусарен. Тыге Юрий Шатуновын репертуарже гыч «Ош роза», «Йоча жап»  да моло мурат марла йоҥгаш тӱҥалыныт. 

А ик жап гыч «Марий Эл радио» дене Крокодил Генан, Чебурашкын мурышт, «Антошка», «Голубой вагон» марла шергылтыныт. Нуным адакат Светлана Григорьевак кусарен. 

«Кызыт поснак шуко мурызо мый декем почеламутым йодын толеш. Вара пачерыштем пырля шонкален шинчылтына. Икмынярже дене лишыл йолташ лийын шуктенна», - ойла Светлана. 

Тудын мурыжым шукын йоҥгалтарат: Олег Славин, Эльвира Попова, Нина Казашова, Надежда Пашкина, Лариса Сидоркина, «Каче-влак» группа да молат. Нуно чылан поэтессан усталык касыштыже лийыт. 

«Ешыштет пелашет ден Кристина ӱдырет тынар мурым возыметлан тый денет кугешнат?» йодышемлан тыгайрак вашмут ыле: «Нуно тидлан тунем шуыныт. Радио дене колыт гын, «Уна, тыйын мурет йоҥгалтеш» манын пелештат. А тыгеже ме суртыштына усталык пашам нерген пешыжак огына кутыро. Тушто мый эн ондак пелаш да ава улам». 

Светлана концертыш шочмо Шернур кундемже гычат уна-влакым вуча. Вет тусо Йошкар Памаш ял, ака-шольо, (ешыште кандаш йоча, Светлана – кумшо икшыве), ава (ачаже илыш дене чеверласен) эре шӱмыштӧ улыт.  А шочмо вел илаш, почеламутым да мурым возаш кумылаҥден шога да вийым пуа. 

 
Концерт 27 апрельыште 
В.И.Ленин лӱмеш тӱвыра полатыште 

18 шагатат 30 минутлан тӱҥалеш.
