'''Сÿан лупш''' - осал койыш-шоктышым, шонымашым почкалтарыше, ÿдыр ден качым, сÿан калыкым аралыше ÿзгар. 
[[Эрвел марий сӱан|Марий сÿан]] кышкарыште кугезына-влакын тÿня, сандалык нерген умылымашышт аралалтеш. Тыште кажне сÿанмарий, сÿанвате ты тÿняумылымашым шыҥдарымаште шке сомылжым шукта. Сÿанвуй  (онаеҥ) у ешлан пиалым, поро пÿрымашым, аралтышым йодеш. Савуш сÿан [[Йӱла|йÿла]] шот дене, радам дене шукталтмым эскера. Тыгодым сÿан калыкын койыш-шоктышыжланат вуйын шога. Арам огыл тудын кидыштыже – сÿан лупш. Сÿан лупш, кудо тÿмырым пералтыме, шÿвырым пуалме йÿк дене тöр оҥгыр рÿзалт йоҥгалтеш, калык чÿчкен-мурен шогымо годым вуй ÿмбалне шонанпыл тÿс дене йолген волгалтеш. Тыге тудо йырым-ваш поро шÿлышым шара, осал юапым покта. Лупш сÿанмарийым уло кумыл дене кушташ, сÿанватым чÿчкаш таратен. Сÿан калыкын сурт гыч суртыш коштмо корныштымат, ÿдыр-качын пÿрымаш деке эртышаш ошкылыштымат сÿанвуй лупш ден почкалтарен аруэштарен. Нылле ик тушманым тошкалын, нылле ик порылыкым налын, сÿан лупш ончыкылык илышлан сото корным почын. 
 
== Тыгак ончо ==
* [[Эрвел марий сӱан|Эрвел марий сӱан]]

[[Category:!Main category|С]]

[[ru:Сÿан лупш]]
