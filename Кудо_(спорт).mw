{{Вес ыҥ-влак|Кудо (ыҥ-влак)}}
'''Кудо''' — [[спорт-сар кучедалмаш]] тӱрлык, тиде мут [[япон йылме]] гыч лектын. Тыш [[карате]], [[бокс]], тыглай кучедалмаш ушнат. Кудо манме спорт-сар кучедалмашлан японысо каратист Адзума Такаси тӱҥалтышым пуен. 

Таҥасымашын правилыж почеш тыглай кучедалмашын чыла прием дене пайдаланаш лиеш. Тыгеак тавалышын капыштыже кеч могай верышкыже кырен кертыда, тольык тупым да шоягоремым тӱкаш огеш лий. [[Спортсмен]]-влакын вуйышт, эн ончыч [[чурий]]ышт [[шлем]] дене аралалтеш.

== Эртымгорно ==
[[Японий]]ыште кучедалмаш-влак шке корныштым Акрет годсо жап гыч тӱҥалыт. Но тыште вес паша. Шукерте огыл, а чынжым, [[1981]] ийыште Японийыште карате ик эн торжа толкынжо шочын. Тӱҥалтышыште тудо «дайдо дзюку каратэ-до» лӱмдалтын. [[Марий йылме|Марий йылмышке]] кусараш гын, «карате-до школ гыч Кугу Корныш» семын кусаралтеш. Кучедалмашын тиде толкыным чоҥышо Адзума Такаси философ шинчымашым поген, сандене у кучедалмашын лӱмышкыжо тошто китайысе калык мутым пуртен: «Кугу Корныш лекташылан омса уке. Кажне айдеме эн ончыч тиде омсам шке шӱмыштыжӧ чоҥышаш, вара гына шке корно дене Йӧршеш Сайыш (Совершенство) шуышаш». [[1991]] ийыште Адзума Такаси таҥасымашыш российысе спортсменым Юрий Пироговым пуртен, тыге [[Россий]]ланат, да уло тӱнялан кучедалмашын шке толкынжым почын.

[[2001]] ийыште толкын шке [[лӱм]]жым налеш – «кудо». Ты гана Адзума тиде лӱмышкӧ адакат шке шонымашыжым пурта: «ку» иероглиф – «пуста» семын кусаралтеш, японысо «до» мут «корным» ончыкта. Мыланна тудым умылаш неле, но японийысе кучедалмаш-влакыште «Пуста корно» у тӱҥалтышым ончыкта.

Молан «дайдо дзюку каратэ-до» гыч «кудо» лийын? Калыккокласе Кудо Федерацийлан Олимпиадыш пураш жап толын шуын. Тидлан «каратэ-до» толкын-влак деч ойыртемалтман ыле. Кудо – карате огыл. Тышке бокс, [[кикбоксинг]], [[самбо]], [[дзюдо]], [[туэквондо]], [[кекусинкай]]-карате ушненыт. Кажне кӱрашымаш гыч эн виян, торжа да пайдале приемым Адзума Такаси ойырен, сандене журналист-влак тиде толкыным утыждене торжа толкын лӱмденыт. «Кудо» толкынышто те [[йол]]денат, [[кид]]денат кырен кертыда. Тавалышын капыштыже кеч могай верыш логалын кертыда, но тольык логарым, шоягоремым, тупым тарваташ огеш лий. Тыгеак сустав-шамычым тугымаш чарыме. Аралалташлан спортсмен вуйшко шлемым чия. Тиде вуйчием чурийым пластик гыч ыштыме петыртыш дене арала. 

Мутат уке, кеч могай, японысо кучедалмаш – тиде [[философий]]. Адзума Такаси шке философийжым чоҥен. Каласаш кӱлеш, тиде айдемын туныктышыжо Масутацу Ояма кекусинкай-карате школым чоҥен, а тиде кумдан палыме кучедалмаш. 

«Кеч мо лийже гынат, нигунам ит сеҥалт. Могай шонымаш дене пытартыш кучедалмашышке лектыт – тыгай шонымаш дене тый кажне кучедалмашышке лекшаш улат», - тыгай мут дене Ояма сеҥымашлан туныктен. 

«Рвезе шочын кертеш, но пӧръеҥ лияшлан тиде шагал, кугу пашам ыштыман. Тыште эн тӱҥ – сеҥымашке шуымаш огыл. Тӱҥжӧ - ыштыме паша».

Чынак, кудо – неле тунеммаш, кудыжым кажне эртен ок керт. Но тыште те йолташым муын кертыда, а йолташ эре полшаш ямде.

== Россйыште ==
[[1994]] ийыште [[Сӱрем]] тылзын шымше кечынже [[Моско]] олаште «Москосо «Дайдо-джуку каратэ-то» федераций регистрацийым эртен. Президент пашам Роман Анашкин шукташ тӱҥалын. Тиде ийынак Россий кӱкшытысӧ калыккокласе Таҥасымаш эртен. Адзума Такаси пагалыме уна семын ончаш толын. Российысе спортсмен-влакын эн тӱҥ тавалышыже японысо команде лийын. Нунын кокла гыч нигӧ сеҥен огыл. 

Вес ийын кокымшо Таҥасымаш эрта. Кучедалмашын Федерацийже кушкеш, вияҥеш, у мастар-влак лектыт, мемнан спортсмен-влак Японийыш таҥасаш кудалыштыт. 1996 ийыште Россий кӱкшытысӧ Кумшо калыккокласе Таҥасымаш эрта. Тиддеч вара российысе спортсмен-влак японийысе кугу таҥасымашыш каеныт. Япон кучедалше-влак мемнан кучедалше-влакын мастарлыкланже ӧрыныт. Россий гыч толшо кок спортсмен шке категорийыштышт икымше да кокымшо верым айленыт. 

[[2004]] ийыште Россий Федерацийыште «Российысе Кудо Федераций» регистрацийым эрта. 

[[2005]] ий. Тӱнямбалсе чемпионат. Команды дене Российысе спортсмен-влак икымше верым налыт. 

Кудо кучедалмаш гыч прием-влакым ужнеда гын, «Чек», «Я кукла», «Антикиллер», «Полковник», «Удар лотоса» фильмылаште кӱрашымашым эскерен кертыда.

[[Категорий:Спорт]]
[[Категорий:Спорт тӱрлык-влак]]

[[bg:Кудо]]
[[en:Daido Juku]]
[[hu:Kudó]]
[[it:Daido Juku]]
[[ja:大道塾空道]]
[[ko:대도숙 공도]]
[[pl:Kudo Daido Juku]]
[[pt:Karate Daido Juku]]
[[ru:Кудо]]
[[sv:Daido-juku]]
