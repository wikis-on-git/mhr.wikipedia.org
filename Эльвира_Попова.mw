- Тый лу ий сценыште улат. Тудо жапысе Эльвира тачысе деч мо дене ойыртемалтеш? 
- Шуко вашталтын. Ондакысе выступлением-влакым видео дене ончем да оҥайын веле чучеш. Ынде мастарлыкат, сценыште шкем кучен моштымашат кушкыныт. Таче чотрак профессионально пашам ыштымем гай чучеш. Мо нерген мурымемым кызыт раш палем. Ондакат удан огыл выступатлаш тыршенам, но южгунамже мо нерген мурымемым умылен омыл ала тидым ышташ тыршенат омыл. А кызыт кажне мурым чонем гоч колтем. Мый мурышто илем. Тиде - мыланем моткоч кугу сеҥымаш, шонем 
- Эльвира, сольный концертлан мыняр жап ямдылалтат? 
- Теве тиде мероприятиемлан лач кум арня веле пуалтын. А тыгеже кажне мурызо тудлан пӧлеклалтше каслан, очыни, идалык мучко шкенжым ямдыла. У мурым воза, тунемеш, костюм шотышто, сценыште мо  да кузе лийшашым шонкала. 
Тиде концертыште мыйын репертуарем гыч калык коклаш шарлыше муро-шамычат ятырак лийыт. Но шукыжо йӧршеш вес семын йоҥгаш тӱҥалыт. Тыгак ятыр у мурым ямдыленам. 
- Икымше концертетым шарнем. Чыла шотыштат пеш сайын эртен ыле: сценыш лекмет гыч тӱналын, залым тул дене сӧрастарыме марте. А кызыт кузе лиеш? Мо дене мемнан ӧрыктарет? 
- Мый калыкым пешыжак нимо денат ӧрыктараш ом тырше. Еҥ-влак вет эн ончыч мурымемым колышташ толыт. Но муро тунам чоныш келгынак пура, кунам воктенже эше иктаж-мо сай уло. Мутлан, чапле аппаратура, мотор костюм, режиссура. Мурым йоҥгалтарыме пелен куштымаш лиеш гын, тудо эше вес семынрак шижалтеш. Мыят чыла тидым шотыш налам. Тений концертыштем кок дуэт лиеш. «Маска» шоу-балетым ӱжынам. Ий мучко руш профессионал эстрада мурызо-влакын Йошкар-Олаште эртыше ятыр концертышкышт миенам. Иктым, весым онченам, чыла шекланенам. Можо сайын коеш, можо кӱлдымӧ. Могай у йӧным кучылтыт, шкеныштым сценыште кузе кучат? Тыге сайын коеш мо да молат. Шканем тӱрлӧ иктешлымашым ыштем. 
Теве мыйын икымше концертыштем музыка почеш чӱкталтше-йӧрталтше тул веселарак, дискотека сынанрак ыле гын, тиде гана утларак профессиональный да кызытсе илышлан келшышырак лиеш.  Тыгак бальный сынанрак костюм-шамыч дене сценыш лектам. Мый вет ынде шкежат 18 ияш ӱдыр омыл, а кӱйын шушо, илышыште изишак ужшо, шымлыше ӱдырамаш улам манын каласен кертам. Садлан койышемат, тӱням шижын, ужын моштымемат, чуриемат изиш вашталтыныт. Таче кечын мыйын кумылем могай, концертыштем лач тиде лиеш. 
Чынжым ойлаш гын, икымше концертлан мый чотак тургыжланенам. Икымше эре икымше вет. Мелнат когарген кертеш. А кызыт шкемын виемлан чотрак ӱшанем да чыла сай лийшаш манын шонем. Концерт чаплын эртыже, калыклан келшыже манын, чыла ышташ тыршем. 
- Идалыкыште тыйын мыняр у мурет погына? 
- Пӱртӱсыштат ик ий киндылан, шудылан поян лиеш, а вес ийын нимат ок шоч. Тыгак артистын илышыштыжат. Тений, Юмылан тау, кум у муро ош тӱням ужо: «Ит ойгыро, ӱдыр», «Шымавуч», «Шыма таҥем». Но иктешлен каласаш гын, 2008 ий мыланем чыла шотыштат моткоч неле гай чучеш. Вучем кунам тудо эртен кая, да 2009 ий тӱҥалеш. 
- Могай композитор, поэт-шамыч дене пашам ыштет? 
- Мыланем поэт Татьяна Пчелкинан возымыжо келша. Тудо шкежат шуко ужшо, чытен лекше ӱдырамаш, сылнымут саскажат лач тыгай. Ты авторын шонымашыже, илышым ужын моштымыжо мылам лишыл улыт. Кӧргӧ шонымашыже пеш поян. А мый лач тыгай муро-влакым шергылтараш йӧратем. Произведенийын содержанийже уке гын, тудым кучымат ок шу. Светлана Григорьева денат сайын пашам ыштена. 
Профессионал композитор-влак мылам ала-молан дыр мурым огыт возо. Нуно тидлан пеш шергын йодыт. А мый тунарак поян еҥ омыл вет. Сандене утларакшым самодеятельный композитор-шамыч дене пашам ыштем. 
- Кузе шонет, тыйын зрителет могай? 
- Ты шотышто раш каласен ом керт да тидын нерген шоненат омыл. Айдеме вет шкенжын шонымашыжым вашке вашталтен кертеш. Таче тудын чонжылан ик муро лишыл гын, жап эртыме семын весе келшаш тӱҥалеш. Але, мӧҥгешла, таче мыйын мурымемым йӧрата гын,  ик жап гыч концертышкем коштмым йӧршеш чарна. Тидын шотышто шкемым примерлан конден кертам. Теве мыланем Леонид Агутин нимынярат ок келше ыле. Вара тудын Йошкар-Олаште эртыше концертышкыже мийышым да уло чон дене йӧратен шындышым. Уло вийжым пыштен пашам ышта, калык дене кылже моткоч сай, залым кучен мошта. Мураш тӱҥалеш веле – зал вигак ылыжеш. Тиде – моткоч кугу талант. Концертше вич минут наре веле эртыме гай чучо. 
- Эльвира, тый могай пеледышым йӧратет? 
- Тӱрлым. Тудым йӧратыме еҥ кучыкта гын, чонлан кок пачаш сайрак чучеш. 
Эльвира - шке цельышкыже шуаш йӧратыше еҥ. Тыгак тудо чыла сомылым мучаш марте шукташ тырша, яра шинчылтше, шке пашаштым айда-йӧра ыштыше-влакым гын йӧршеш ок йӧрате. Тыгаяк лийман, очыни. Тунам веле ала-могай кӱкшытыш шуаш лиеш. 
ФИО: Попова Эльвира Геннадьевна. 
Шочмо вер: Шернур район, Шӱдымарий ял. 
Образований: И.Палантай лӱмеш тӱвыра да сымыктыш колледж, эстрада пӧлка. 
Зодиак пале: Ирказа, Маймыл ий. 
Еш положений: Валерия ӱдырем уло. 
Йӧратыме мурызо: мыланем кугу кӱшытыштӧ пашам ыштыше чыла профессионал мурызо келша. 
Йӧратыме кинофильм: мелодрама, лӱдыкшӧ кино-влак. 
Йӧратыме артист: Леонид Куравлёв, 
                                                  Татьяна Догилева. 
Хобби: - 
Йӧратыме кочкыш: теҥыз продукт-влак, свежа пакчасаска гыч салат, маслина. 
Илыш деч мом вучет: кеч-могай пашаштат сай лектышым. 
Мо деч лӱдат: шоҥгылык да колымаш деч. 
Эн кугу шонымашет: илен-толын, кузе-гынат шкемын пӧртым чоҥаш. 
Койыш-шоктыш: кычалтылше, изишак шерым темыше, шонымашыш шуаш тыршыше. 
Йӧратыме йӱыш: чыла газ деч посна. 
Ирина Степанова.
