=Илыш корныжо=
Игнатьева Елизавета Ивановна – филологий шанче кандидат, уста педагог. Тудо 1964 ий 3-шо кӱсӧ тылзын Килемар районысо Йӱксар (Юксары) селаште шочын-кушкын. Тыштак кандаш класс марте тунемын, варажым шинчымашым Арде селасе школышто налын. Лач ты школ Елизаветан пӱрымаш корныжым ойырен налаш полшен, молан манаш гын,  йоча-влакым шочмо йылмылан кумылаҥден моштен.
Ачаже, Иван Андреевич Богданов ӱмыржӧ мучко чодыра пашаште ыштен, ятыр грамотшо уло. Аваже, Клавдия Васильевна Богданова - моткоч пашаче, Юмылан ӱшаныше, йӱлам пагалыше ядырамаш лийын.
Изиж годым Елизавета эмлызе лияш шонен, но ачаже тудым туныктышылан ыштынеже ыле, а моланже раш лийын: вет ожно ялыште нине профессиян еҥ-влак эн пагалыме лийыныт.
Арде школышто тунемме жапше Марий кугыжаныш университет дек лишемден. Тале туныктышо, учебникын авторжо, виян методист, краевед Хлебникова Лидия Ивановна поро каҥашым пуэн, шкежак Елизаветам Йошкар-Олаш наҥгаен да «Ямде лий» газет редакцийыш рекомендацийлан пуртен. Тиддеч вара самырык ядыр эре газетыш возен шогаш тяҥалын. Тудын статья ден почеламутлаже  районысо  да республикысе газетлаште савыкталтыныт. 
1982-1987 ийлаште Елизавета Ивановна Марий кугыжаныш университетысе историй да филологий факультетын марий йылме да литератур пӧлкаштыже тунемын. Пагалыме да палыме учёный Зиновий Васильевич Учаевын полшымыж дене тудо Марий книга савыктышыште корректорлан пашам шуктен шоген. Тыге тудын паша корныжо тӱҥалын. Вараже тӱҥ корректорлан, туныктымо пӧлкаште редакторлан, маркетинг пӧлкам вуйлатышылан ыштен. Тыге тушто 10 ий наре тыршен. Варажым 1996 ийыште методист Галина Викентьевна Сергееван темлымыж почеш Марий образований институтыш пашам ышташ куснен. Эн ончыч учебник-влакым савыктыше методистын, а пел ий гыч редакционно-издательский пӧлка вуйлатышын сомылжым шуктен.
1997-2002 ийлаште аспирантурышто тунемын. Тыштак Е.И. Игнатьева профессор З.В.Учаевын вуйлатымыж почеш шанче пашам возаш тӱналын, но Зиновий Васильевич аралыме жап марте илен шуктен огыл, садлан тудо И.С. Галкинлан эҥертен. Тудо возымо пашам кӱкшын аклен. Мучаш марте пашам шукташ ӱшаным да вийым пуэныт: Иван Степанович Галкин, Иван Григорьевич Иванов, Геннадий Матвеевич Тужаров, Надежда Михайловна Краснова, Олег Арсентьевич Сергеев, Серафима Сергеевна Сибатрова да моло поро еҥ-влак. Тыге 2004 ийыште кандидатлык «Деривция отрицания в марийском языке» теме дене  диссертацийым арален.
2009 ий гыч Марий образований институтышто марий филологий да тявыра пӧлкам вуйлатен шога. Тушто  тудо марий йылмым да моло предметым туныктышо-влаклан туныктымо методике нерген лекцийым лудеш, квалификаций нӧлтымӧ курс-влакым эртара. Тыгак Елизавета Ивановна туныктышо-влаклан у стандартым пуртымаш нерген йодыш-влакым рашемден  да ойырен  шога.  Шке пашаштыже тудо – умылышо,чолга, шке пашажым аклыше  да уста вуйлатыше.
Елизавета Ивановна – 50 наре шанче статья да пособий-влакын авторжо. Туныктышо-влак шукыж годым «Сборник изложений для 1-4 классов», «Сборник олимпиадных работ по марийскому языку» да «Методические рекомендации по проектированию основных образовательных программ образовательных учреждений с учётом региональных особенностей» паша-влакшым кучылтыт.
Елизавета Ивановна – чулым, весела койыш-шоктышан, поро кумылан, чыла нелым чытен лекше пагалыме айдеме.

=Тӱҥ пашаже-влак=
