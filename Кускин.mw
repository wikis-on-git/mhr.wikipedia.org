'''Кускин''' ({{lang-ru|Куськино, Кузькино, Кумкудо, Кумкуданово}}) — [[Шернур кундем]] [[Кукнур ял шотан илем]]ыш пурышо ял.

== Эртымгорно ==
Кускин яллан купан, чодыран верыште  Чемеков, Паянов да Очиевмыт тукым негызым пыштеныт. Очий лук, Пидал лук тиде лӱм-влак кызытат аралалт кодын. Ял могыр гычын [[Лемде]] эҥер могырыш  Ӱдыр нур корно шуйна. Легенде почеш, тиде корно дене кум ӱдыр каен да пӧртылын огыл. 

[[1756]] ийыште Кускин ялыште 16 суртышто 75 пӧръеҥ да 60 ӱдырамаш илен. Тиде Чемековмыт, Паяновмыт, Яндемир, Чобын еш-влак.  [[1836]] ийыште 23 суртышто 48 [[пӧръеҥ]] да 47 [[ӱдырамаш]] илен. [[1891]] ийыште Кускин ялысе ушемыште 26 еҥ лийын нунын кокла гычын 12 Чемеков фамилийым нумалыныт. Ялысе калыкын тӱҥ сомылжылан мланде паша, сурт вольыкым ончымаш, [[кол кучымаш]], [[сонар]] да кидпаша шотлалтын. Ялыште [[вӱдвакш]] пашам ыштен. 

[[1902]] ийыште Кускин ял гычын 18 икшыве кокла гыч икмынярже Курбысо земский школышто а молышт Кукнур черке приходысо пелен школышто шинчымашым погеныт. [[1908]] ийыште Кускин ялыште Кумкуданысе земский калык училищым почмо. Икымше ийын училищышке 69 тунемше коштын. Икымше туныктышылан П. И. Чемеков, С. Г. Анисимов, С. С. Дружинин пашам ыштеныт. [[1912]] ийыште 166 квадрат метр кумдыкан школым чоненыт. 

[[1924]] ийыште 193 еҥан ялым [[Киров вел|Вятский губерний]], [[Вӱрзым уезд]]ын [[Кышма волость]]шо гычын Марий автономий область Шернур кантонын [[Кукнур ялсовет администраций]]ышке куснен. [[1925]] ийыште 42 суртышто 226 еҥ илен. Чыланат мари лийыныт. П. И. Васильев слесарь мастерскойым, Д. Ф. Очиев, В. Пугачёв йолчиемым олмыктымо мастерскойым кученыт. [[1927]] ийыште [[Шернур кантисполком]]ын кӱштыкшӧ почеш Кускин ял ушемым  ыштеныт. Ял ушемын рӱдыжлан Кускин ял шотлалтын. Ял ушемышке 10 ял пурен. Ял исполком Г. М. Орзаевын суртышто верланен. 

[[1930]] ийыште ялыште лудмо пӧртым почыныт. Тиде ийынак ял [[Ушем (колхоз)|"Ушэм" колхоз]] составышке пурен. [[1932]] ийыште ялысе калык [[Онар (колхоз)|"Онар" колхоз]]ым чоҥен. [[1936]] ийыште колхозышко икымше [[трактор]] толын. [[1940]] ийлан [[Онар (колхоз)|"Онар" колхозын]] 501 гектар мландыже лийын. Колхозым Е. Г. Орзаева вуйлатен.

[[Кугу Ачаэл сар]] годым фронтышко 48 еҥ каен 35 пӧртылын огытыл. [[1950]] ийыште ял [[Победа (колхоз)|"Победа" колхозышко]] ушнен. Председательлан М. П. Березин ыштен. Колхозын 57 тӱкан шолдыра вольыкшо, 68 сӧсна, 111 шорык, 186 вуй сурткайык, 4 мӱкш еш, 43 имне лийын. [[1950 ийла|1950-ше ийла]] кыдалне колхоз автомашинам налын. Тыгак тиде ийлаштак ялыште кум имне вӱта, ушкал, сӧсна, сурткайыклан вӱтам, амбарым чоҥеныт. Жап эртыме семын колхоз-влакым кугемдыме  жапыште ял [[Казанский (колхоз)|"Казанский"]], [[Кукнурский (колхоз)|"Кукнурский"]], [[Заря (колхоз)|"Заря" колхоз]] составышке пурен. [[1954]] ийыште Мариьн ялушем составыште лийын. [[1956]] ийыште ялышке электротулым пуртеныт. Тидлан лӱмынак Немда энерыште [[ГЭС]]ым чоҥеныт. [[Электростанций]] [[1968]] ий марте пашам ыштен. 

[[1982]] ийыште 192 икшывылан келыштарыме школым чоҥеныт. Директорлан Л. П. Петрова тыршен. [[2005]] ийыште Кускин школым йочасадышке савырыме.

== Кызытсе жап ==

[[2005]] ийыште 28 суртышто 96 еҥ илен. Пытартыш лу ий жапыште ялыште 14 у кӱ пӧртым чоҥымо. Тыгак медпункт, кевыт, клуб пашам ыштат. [[1995]] ийыште водопровод пучым шупшыныт, но ялысе калык тошто семынак таве дене пайдалана. Ялыште асфальт корным шарыме. Шернур посёлко гыч ялыш автобус коштеш. Кажне суртышто суртвольыкым ончат. 5 суртышто автомашина уло. Икымше автомашинам 1985 ийыште Н. Е. Петров налын. Икымше телевизор ялыште 1964 ийыште Г. Г. Четкаревын суртышко миен шуын, а икымше чиян телевизор – 1985 ийыште В. И. Очиевын суртышто лийын. 1 телефоным 1973 ийыште школышко пуртеныт.

== Негыз ==
* ''История сёл и деревень Республики Марий Эл. Сернурский район'' – Сборник документальных очерков 180 лашт.

[[Категорий:Ялла Марий Элыште]]
[[Категорий:Шернур кундем]]
