[[Файл:Василий Мосолов.jpg|200px|thumb|Академик Василий Мосолов]]
'''Василий Петрович Мосолов''' ([[13 Сорла]] ([[25 Сорла]]) [[1888]] — [[10 Пургыж]] [[1951]]) — [[марий]] [[шанчызе]], академик. [[Марий-Турек]]ыште шочын.

[[1939]] - [[1951]] — ВАСХНИЛын вице-президентше.

== Илыш корно ==
Василий Петрович Мосолов [[1888]] ий [[13 Сорла]]ште, [[Марий Тӱрек]] селаште марий кресаньык ешеш шочын. Верысе тӱҥалытш школым тунем лекмеке, Нартас ӱлыл ял озанлык школыш шинчымашым погаш пурен. Тудым [[1907]] ийыште отличий дене тунем пытарен. Тунам кресаньык рвезылан шанче пашаш тошкалме корно куштылго лийын огыл. Ӱлыл школышто тунеммылан оксам тӱлыман улмаш. Тидлан шийвундым ыштен налаш манын, рвезе тунемме кокла гыч Нартас вакшыш тарзылыкеш пурен да туштак илен.

Ӱлыл ял озанлык школым тунем лекмекыже, тудо шке специальностьшо дене пашам муын кертын огыл. Сандене, тӱҥалтыш школышто туныктышо лияш шонен, экстерн дене экзаменым сдатлен. Тыге тудын корныжо [[Озаҥ губерний]]ысе Масловка селашке шуйналтын. Тушто 7 ий земский училищыште пашам ыштен, ял озанлык классым да тунемме озанлыкым вуйлатыше лийын. Ты жапыштыжак В.П.Мосолов уездный учитель лийшашлан экзаменлан ямдылалтын да тудым сайын кучен. Тылеч вара Озаҥ губернийысе ремесленный школышто мданде пашалан туныктышын должностьшым айлаш йӧн лийын. Тиде школышто [[1914]] ий гыч 1917 ий марте тыршен. 
Вараже Озаҥыште тунемме фермын управляющийжын полышкалышыжлан ыштен. 18 ий мучаште Озаҥ земельный училищыште экзаменым куча да участковый агроном лийын лектеш. Тыге тудо [[Шернур]]ышто пашам ышташ тӱҥалеш. Идалык гыч Озаҥ олаште политехник институтын агроном факультетышкыже тунемаш пура. Да 2 ий гыч К.А.Тимирязев лӱмеш Москосо ялозанлык академийыш кусна, тудым адакат отличий дене тунем пытара. Вара аспиратурышто шинчымашым келгемда. Шымлыме пашаже Моско областьыште кокияш пырчан культурын телым пытымыж дене кылдалтын. [[1924]] ийыште Василий Петровичым Озаҥысе ялозанлык да чодыра озанлык институтын земельный кафедрын доцентшылан сайлат. Ик идалык гыч профессор лиеш, кафедрым вуйлаташ тӱҥалеш.  
[[Озаҥ]]ыште тыршымыже утларак чапле лектышан лийын. Тудын вуйлатымыже почеш севооборот, такыр мландым пушкыдемдыме да ӱяҥдыме шотышто шуко опытым ыштыме, ятыр йодышым рашемдыме. Мутлан, кокияшым, икияш [[шыдаҥ]]ым, [[шӱльӧ|шӱльым]], [[шож]]ым, [[тар]]ым, [[пареҥге|пареҥгым]], [[кечшудо|кечшудым]], [[сакырушмен]]ым, [[кукуруз]]ым, [[клевер]]ым, [[люцерн]]ым ончен куштымо агротехникым келгын шымлен налме. Тыге А.П.Мосоловын шымлыше школжо ышталтын.

== Шанче паша ==
[[1935]] ийыште Василий Петровичым ялозанлык шанче докторлан да В.И.Ленин лумеш Всесоюзный ялозанлык шанче академийын академиклан пеҥгыдемдат. Ик жапыштак Озаҥ ялозанлык станцийым научо вуйлатыме пашам ӱшанен пуат. А [[1939]] ийыште тудым [[СССР]] министр-влак Совет ВАСХНИЛ-ын вице-президентшылан пеҥгыдемден.Тыге ялозанлык наукын уста организаторжылан кугу лектыш дене тыршыме чапле корно почылтын. Тиде жапыште «Зимняя агротехника», «Агротехнические основы севооборотов и многолетние травы», «Углубление пахотного слоя» книга-влакым савыктен луктын.

Академикын [[Кугу Ачаэл Сар]] жапысе пашаж нерген поснак каласыман. Неле ийлаште калыкын тӱҥ кочкышыжо [[пареҥге]] лийын. [[Шошо|Шошым]] урлыкаш пареҥге эреак ситен огыл. Чыла тидым шотыш налын, марий шанчызе да тудын изирак ӱдыржӧ пареҥгым ончен куштымо шотышто чыла шымлымашым писын гына иктешлен да пален налын: пареҥгым нерже  гыч пӱчкын налын шындаш лиеш. Тыге тудын кугурак ужашыжым кочкышлан кучылташ йӧн лектын. Ты йодыш дене экспериментым эртарат. Тиде шымлымашым «Агротехника картофеля при посадке верхушками» брошюрышто иктешлыме. Ты пашажлан Мосоловлан 1943 ийыште Кугыжаныш премийым пуат. 

В.П. Мосоловын полшымыж денак [[1937]] ийыште Марий ялозанлык опытный станций почылтеш. 

Мосолов еҥ кумылым саврен моштышо, поро чонан, кеч-колан полшаш ямде лийын. Тудо моткоч ушан-шотан еҥ лийын, шке вачыштыже ВАСХНИЛ-ын секцийже ден  институтшо-влакым витарен шоген.
Мосоловын ӱмыржӧ 1951 ий 10 Пургыжышто кӱрылтын. Тудо 63 ийыш тошкалын ыле. Шымлызын пашажым тудын тунемшыже-влак умбакыже шуят. Кушкыдым ончен кушытмо йодыш шотышто тудын возымыжо тачат мотко кӱлешан улеш. 
== Шарнымаш ==
* Василий Петрович Мосоловлан памятникым [[Марий кугыжаныш университет]]ын «А» корпусшо ваштареш шогалтыме.
==Негыз==
* [http://bse.chemport.ru/mosolov_vasilij_petrovich.shtml Кугу Совет Энциклопедий]
* [[Марий Эл Радио]]н архив гычыж налме, Наталья Пушкинан ямдылыме материал негызеш возалтын.

[[Категорий:Марий шанчызе-влак]]
