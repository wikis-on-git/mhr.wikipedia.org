'''Зоя Дудина''' (Зоя Михайловна Глушкова) ({{Шочын|1962|11|3}}, [[Шернур кундем]], [[Купсола (Шернур кундем, Марисола ял шотан илем)|Купсола]]) — [[марий]] [[серызе]], Марий Эл культурын сулло пашаеҥже, Кастрен лӱмеш ушемын (2000), С.Чавайн лӱмеш кугыжаныш (2013) премий-влакын лауреатше,  [[Россий писатель (2002) да журналист (2009) ушем-влакын еҥже.

[[Файл:Дудина.jpg|мини|thumb|right|Зоя Михайловна Дудина]]
== Илыш да сылнымут корныжо ==
Зоя Михайловна Дудина (Глушкова) [[1962]]-шо ийыште [[3 ноябрь]]ыште  [[Шернур район]] Марисола - Купсола ялеш шочын. Поэт да киноактер [[Йыван Кырля|Йыван Кырлян]] шочмо мландыштыже кушкын шуаралтын. <br />
Ачаж ден аваже «Марисолинский» совхозышто пашам ыштеныт, куд икшымым ончен куштеныт йол ӱмбак шогалтеныт. 
[[1970]]-ше ийыште Марисола школышко тунемаш каен. Икымше почеламутым лу ияш, «Ший оҥгыр» кружокыш коштмыж годым возен. Тиде кружокым З. В. Ермакова , Марий Эл Республикын сулло туныктышыжо, вӱден. [[1978]]-ше ийыште Зоя Дудина икымше гана  писатель-влакын «Сылнымут шыже» семинарыштышт лийын. Тиде ийлаште почеламутшо-влак изи огыл подборко дене "Ямде лий" газетыште лектыныт. <br />
[[1980]]-шо ийыште З. М. Дудина Марий кугыжаныш университетын руш да марий пӧлкашкыже тунемаш пурен. Тыштат тудо сылнымутым серен, «Рия-Рия» фольклор ансамбльыш коштын. <br />
[[1985]]-ше ийыште Марий книга издательствыште пашам ышташ тӱҥалын. 2005-2014 ийлаште "Марий Эл" газет редакцийыште сылнымут йодышым вӱден. Кызыт Я.Эшпай лӱмеш Марий кугыжаныш филармонийыште сылнымут да драматургий йодышым виктара. 
[[1995]]-ше ийыште лекше «Марисолан мут сылныже» сборникыште икымше гана школ да студент жапыште возымо почеламутшо-влакым савыктен. <br />
[[1998]]-ше ийыште декабрь тылзыште «Мый шкежат суксо омыл…» икымше книгаже савыкталтын. А [[2000]]-ше ийыште тиде книгалан [[Финн кундемысе Кастрен лӱмеш ушем]] Зоя Дудиналан сылнымут премийым кучыктен. В. Абукаев-Эмгак тиде книга нерген тыгерак каласен: «Шӱлыкан, эсогыл ойган лирика, чон коржман, аван икшывым йӧратыме азап, тыгодым нимучашдымын илышым йӧратымаш – теве мо кышкарен калыплалтеш Зоян поэзийыштыже … Келгытым, образым, философийым Зоя Дудина книгаштыже ятыр муаш лиеш. Да тудын ик почеламутшо весыжым ешара, шуя, эше келгемда. Чумыр ончымаште пӱтынь сборник ик шӱлышан поэмыла лудалтеш, йоҥгалтеш…»<br />
[[2000]]-ше ийыште спонсор-влакын полшымышт дене Зоя Дудинан «Колыштса шӱшпык чон шортмым» кокымшо книгаже лектын. Тиде почеламут аршаш кок ужаш гыч шога. Икымше ужашыже шочмо калыклан, яллан, вер-шӧрлан пӧлеклалтын. А кокымшо ужаш - йӧратымаш лирике. Тиде муро аршашыштыже Зоя Дудина курымашлык темым таравата – илыш да колымаш, йӧратымаш да ужмышудымаш, айдеме кокласе тыглай огыл кыл нерген каласкала. Пӱсӧ шижмаш, велыжан-велыжан ойсавыртыш-влак лудшын чоным сымыстарат. <br />
Зоя Дудина кумшо книгаже [[2004]]-ше ийыште лектын. Тиде почеламут аршаш марла да рушла вариант дене савыкталтын. Поэтын книгаже руш да моло родо-тукым йолташыже-влаклан пӧлек семын лийын. Почеламутым рушлаш Анатолий Спиридонов кусарен. <br />
Поэтын творчествыштыже кумда верым кусарыме паша налын шога. Тудо К. Сануковын, А. Ивановын «История марийского народа», Г.Сепеевын «Этнография марийского народа» книга-влакыштым марлаш кусарен. [[Пушкин, Александр Сергеевич|А. С. Пушкинлан]] 200 ий темме  лӱмеш «Сказка о рыбаке и рыбке» йомакшым марлаҥден. Тидланат Кастрен лӱмеш ушем премий дене палемден. [[2003]]-шо ийыште руш поэт Н. Заболотскийын шочмыжлан 100 ий темме лӱмеш витле наре почеламутшым кусарен.<br />
Зоя Дудина уым кычалмыжат поэзийыштыже раш коеш. «Муралте, авай, марий мурым" шепкамуро-влак книгаже тидым раш ончыкта. Ончалаш гын, марий малтыме муро пеш шагал. Александр Китиков латкум муро нерген гына ойлен. Садлан тиде жанрым ятыр вияҥдыман. Ош Кугу Юмылан пӧлеклыме циклым шерын лекташ гын , тыштат уым кычалме шижалтеш. Тымарте тидым нигӧ шерын огыл. Кумалтыш мутлан эҥертен, кугу циклым возен. Нуно тыгак идалык мучко толын шогышо пайрем негызеш возалтыныт. <br />
Зоя Дудинан поэзийыштыже содержаний да сылнылык шотышто моткоч кумда мастарлыкым ужына. Тудын поэзийже виян – пылдыме каваште кӱдырчым кӱдыртыкта, ложгышо йӱран игечыште чевер кечым ужыкта, кӱлеш гын, илышым тоен пышта, а колышым шӱгар гыч кынелта. А чыла тидым шке шӱм-чон вошт колтыде сераш огеш лий. Чын, курымашлык тема: илыш – колымаш, йӧратымаш – ужмышудымаш, поро – осал, ошо – шеме – эрелан айдемым терген-терга да тергаш тӱҥалеш. Тидым кажне айдеме чон вошт колта, но чыла тидым поэзийыш шыҥдарен  моштышо поэт шагал. <br />
Зоя Дудинан поэзийыштыже Аван, Ӱдырамашын яндар, но вургыжшо, тыматле, но коржшо, кугешныше, но вийдыме, виян, но пӧръеҥ огыл шӱм-чонжо, мутат уке, ик тӱҥ верым налеш. Тидын деч посна вес темымат кумдан почеш. Ик тыгай шерге теме – шочмо кундем, ял, ача-аван суртшо. Йӧратымаш лирикат изи огыл верым налеш. Поэтесса пӱртӱсын ямжымат ужын мошта, тудым сӱретлаш сылне чиям муэш. <br />
Зоя Дудина почеламут корнылажым сылнештараш шуко тӱрлӧ таҥастарымашым, метафорым, метонимийым, эпитетым, да тулеч молымат кучылтеш. Тышеч тудын лывырге йылмыже, сынже шижалтеш. Поэтесса муро олыкыштыжо кандывуй ден висвисым, мӱйшудо ден мамашудым ойырен мошта.

== Произведенийже-влак ==
1. Мый шкежат суксо омыл: почеламут-влак. Йошкар-Ола: Марий книга савыктыш, 1998. 96 с. <br />
2. Колыштса шӱшпык чон шортмым: почеламут-влак, сонет аршаш.  Йошкар-Ола: Марий книга савыктыш, 2000. 96 с.<br />
3.	Эрелан йӧратыме тат / Я миг, влюбленный в вечность: стихи / пер. А. Спиридонова. Йошкар-Ола, 2004. 64 с.<br />
4.	Марисолан мут сылныже: сылнымут кружокыш коштшо-влакын ойпогышт. Йошкар-Ола: Марий Эл Республикын тӱвыра министерствыже, Республикысе усталык рӱдер, 1995. С. 52-68.<br />
5.	Марисола школем – сылнымут суртем: тунем пытарыше-влакын ойпогышт. Йошкар-Ола. 2004. 124 с.<br />
6.	Аза малтыме муро-влак  // Кече». 2000. 4 №.<br />
7.	Лиймем шуэш вӱдӱдыр: почеламут-влак // Кугарня».  2002. 16 июнь.<br />
8.	Будет счастлив лишь тот, кто посмеет научиться любить и страдать… Почеламут-влак  // Кудо-кодо.  2002. 6-7 №.<br />
9.	 Поэзий илышемын ужашыже: почеламут-влак  // Марий Эл. 2002. 1 нояб.<br />
10.	 Почеламут-влак  // Марий Эл. 2001.  3 март.<br />
11.	 Почеламут-влак  // Ончыко. 1995.  5 №. С. 121-127.<br />
12.	 Умбалне улам да… Почеламут-влак  // Ончыко. 1998. 9 №. С. 16 – 20. <br />
13.	 Почеламут-влак  // Элнет. 1998. 1 №. <br />
14.	 О Поро Юмо!  Почеламут-влак  // Ончыко».  2002. 10 №.  С. 100-111.<br />
15.	 Ида шылтале шӱлыкемлан верчын: почеламут-влак  // Ончыко. 2003. 6 №. С. 3 – 7.<br />
16.	 Авий дене пырля: почеламут-влак  // Ончыко. 2005.  3 №.<br />
17.	 Марий сылнымут аршаш: кугурак классыште тунемше-влаклан  / Г.Н. Бояринова ден С.П. Чеснокова ямдыленыт. Йошкар-Ола: Марий книга савыктыш, 2001. С.178.

==Кусарыме пашаже-влак==

# Государство ромашек – Вис-вис эл: стихотворения и aвтобиографические заметки Н. А. Заболоцкого // Бушков Р.А. В государстве ромашек: Сернурские страницы жизни творчества Н. А. Заболоцкого. Йошкар-Ола, 2003. С. 95–138.
# Колызо да кол нерген йомак // А. С. Пушкин. Йомак-влак. Йошкар-Ола: Марий книга савыктыш, 2000. С. 39–57.
# А. Г. Иванов, К. Н. Сануков. Марий калыкын историйже: кокла ийготан да кугурак класслаште тунемше-влаклан лудаш книга. Йошкар-Ола: Марий книга савыктыш, 1998.
# Марий калыкын этнографийже: кугурак класслаште тунемше-влаклан пособий / Г. А. Сепеев ямдылен. Йошкар-Ола: Марий книга савыктыш, 2000.
# Йохана Йокипалтио. Теве тыгай ӧрыктарыше йошкар шӱртӧ: йомак / финн йылме гыч З. Дудина ден С. Элембаева кус. // Ончыко. 2004. 12 №.
# Саликалан малтыме муро: руш ойпого гыч кус. // Марий Эл. 2004. 22 май.
# Йогыланаш ит пу чонетлан: Руш поэт Н. Заболотскийын шочмыжлан 100 ий вашеш // Ямде лий. 2003. 3 май.
# Вис-вис эл: ХХ курымысо руш поэзийын классикше Н. Заболоцкийын шочмыжлан – 100 ий // Кугарня. 2003. 25 апр.
# Мыйым куштыш пӱртӱс шыде йӱштӧ… Н. Заболцкийлан – 100 ий // Марий Эл. 2003. 6 май.

== Илышыже да сылнымутшо нерген литератур ==
1.	Белкова С. Палыме лийына: Музыка да сылнымут  // Марий Эл. 1994. 16 нояб.<br />
2.	Григорьева Л. Поэзий – нимучашдыме корно  // Ямде лий. 1999. 20 нояб. <br />
3.	Михайлова С. «Мый шкежат суксо омыл» // Марий Эл, 1999, 26 февр. <br />
4. Поэзий илышемын ужашыже: Ген. Сабанцев мутланен // Марий Эл. 2002. 1 нояб. <br />
5.	Ӱдырамашын шӱм-чонжо – нимучашдыме кумда: А. Сидорова мутланен  // Кугарня. 2005. 4 март.<br />
6. Федотова-Градобаева И.Г. Ритмико-стиховая система лирики Зои Дудиной // Ашмаринские чтения. Чебоксары, 2012. С. 102–103.<br />
7. Федотова-Градобаева И.Г. Жанровое своеобразие лирики Зои Дудиной // Европейский журнал социальных наук / АНО "Международный исследовательский институт". М., 2012. № 11. Т. 1. С. 154–159.<br />
8. Федотова-Градобаева И.Г. Зоя Дудинан лирикыштыже элегий жанр // XXVII International Finn-Ugric Students' Conference. Будапешт, 2011. С. 149.<br />
9. Федотова-Градобаева И.Г.  Ритмико-стиховая структура лирики Зои Дудиной // Проблемы марийской и сравнительной филологии: сб. ст. Йошкар-Ола, 2014.  С. 188–191.<br />
10. «Шыпланымын» помыжалтме жапше: В. Абукаев-Эмгак мутланен  // Кугарня. 1998. 1 май.<br />
11. Галина Бояринова. "Куанышым, куэм ӧндал..." Зоя Дудинан лирикыж нерген

== Зоя Дудина нерген радио да телевидений передаче-влак ==

# Маргарита Медикова. Поэзий аршаш: Авий ден пырля. – Марий телевидений, - 1998.
# Зоя Дудина. Поэзий аршаш: Ида тылане мыланем йӧратымашым. – Марий телевидений, - 1999.
# Олег Кузьминых, Зоя Дудина. Поэзий аршаш: Чеверын код, овда тӱня. – Марий телевидений, - 2000.
# Зоя Дудина. Поэзий аршаш: Черланымаш Чарла олаште. – Марий телевидений, - 2001.
# Алёна Егошина. Поэзий аршаш: Зоя Дудинан почеламутшо-влак. – Марий телевидений, - 2002.
# Зоя Дудина. Поэзий аршаш: О Поро Юмо. – Марий телевидений, - 2003.
# Геннадий Сабанцев. Элнет: Унагудышто Зоя Дудина: Радиопередача, - 2002.
# Геннадий Сабанцев. Между Волгой и Уралом: Зоя Дудинан почеламут аршашыже, - 2001.
# Дина Кораблева. Поэзий аршаш: Зоя Дудина, - 2000.
# Надежда Никитина. Поэзий аршаш: Зоя Дудина, - 2003.


== З. Дудина нерген критике ==
=== Галина Бояринова. "Куанышым, куэм ӧндал..." Зоя Дудинан лирикыж нерген ===

Кажне айдемылан шке шочмо ялже, кундемже, элже моткоч шергакан. Поэтлан гын тиде чоным лыпландарыше, творческий вийым пуэн шогышо, юзо шӱлышан вер. Зоя Дудинан лирикыштыжат тиде теме рӱдӧ семын пал-дырна. Поэтессылан марий Эл тиде «муро чон», «пӱнчеран куэр», «канде Какшан», «сывын гай пасу», «мӱй таман памаш», «тыныс мланде». А Марий Элын эн шерге лукшо, мутат уке, –  Шернур – «шере нур». Тыште ончыкы-лык поэт шулдырым налын, поэзий каваш чоҥешташ вийым поген.
Лирический геройлан тыште, Шернурышто, чылажат лишыл: в¢дшат тудлан мӱй таман, пасу ден олыкшат мӱй шудо дене поян, шочмо калык, пошкудо ден родыжат «мӱкш тӱня» гыч лекше улыт. Каласыман, поэтын лирикышты-же мӱкшын образше чӱчкыдын палдырна. Тидат, очыни, арам огыл. Вет мӱкшым марий калык саклен, тудым юмын кайык семын ужын. З. Дудинан поэзийыштыже тиде «кайык» Юмо шӱлышым шыҥдарыше образыш савыр-нен. Арам огыл поэт канде кавам «торасе ава» манеш. пӧрдшӧ мланде тудлан – «торасе кова», Оно вӱд – «поро ача», пушеҥге, пеледыш – «иза ден еҥга». Шернур лирический геройлан – «кугезе нур», «мӧр олыкан», «шӧр шудан».
Нур ден пасун образыштат З. Дудинан поэзийыштыже кумдыкым ик-тешлыше семын палдырнат, нуно лирикыштыже йошкар шӱртӧ семын шуй-налтыт: «ӱмыр аҥа», «кугезе нур», «шере нур» да т.м.
Поэзийыштыже «ший» эпитетат чӱчкыдын коеш, тудо яндарлыкым, волгыдым шара. Поэтлан шочмо калыкше – ший калык. Тудо «паша, эрык кумыл ден поро лӱм-нержым сулен».
Шернур кундемыште шочын-кушшо, марий калыкым чапландарыше лӱмлӧ ен-влак нерген поэт кугешнен ойла. Одо жанр деке лишыл шогышо почеламутлаште Зоя Дудина В. Макаров, В. Мочаев, З. Ермакова нерген воза, нуным мокта, молан манаш гын, кӱкшӧ лӱмыштым нуно паша дене суленыт. Иктышт мер пашаште (В. Мочаев), весышт мер да шанче кӱкшытыштӧ (В. Макаров) чолгалыкым ончыктеныт, кумшышт гын акрет годсо мастарлыкым арален коденыт, тудым кызыт моштен кучылтыт да шарен шогат. Тыге Шер-нур вел кидмастар-влаклан (Л.Веткина, Н. Маркина) лӱмынак возымо поче-ламут шочын. Туныктымо пашаште лым лийде тыршыше-влакланат поэт чон мутшым муын (З. Шабалина, З. Ермакова).
Пытартышышт нерген посна мутым лукташ уто огыл. Изи икшывылан икымше туныктышо – илыш корныш вӱден луктын шогалтыше айдеме. Ту-дын ласкалыкше, шымалыкше йоча чонеш илана. Тиде ончыкылык илыш саска пеледаш пыштыме нӧшмӧ дене икгай. Могай «мландыш» тудым ӱдет, тугай «кушкылым» куштет. Зоя Дудинан икымше туныктышыжо З. Шабали-на лийын.
Зинаида Васильевна Ермакова гын ончыкылык поэтым куштен манын кер-тына. Уста туныктышо марий йылме, сылнымут деке ш¢ма‰ден шоген, творческий корныш шогалаш кумылаҥден.
Моктеммур сынан почеламутлаште З. Дудина тыгак марий калыкым чапландарыше эпохо сынан образ-влаклан эҥерта, нунын ыштыме кугу со-мылышт нерген шонкала. Тиде С.Г. Чавайн, В. Колумб, Йыван Кырля да мо-лат. Поэт да киноартист Йыван Кырля нерген поэт ик гана веле огыл луктын каласен, молан манаш гын нуным когыньыштымат ик шочмо вер ушен шога, тиде – Купсола ял. «Йыван Кырля чапландарен ялем» манеш поэтесса.
Зоя Дудиналан шочмо ялже – тиде «муро», «чон», тудо «ава гай», «ӱмыр аҥа», «лупсан алан». Тунамак лирический герой тушто шкенжым «шкет куэ» семын ужеш, чонжат тудын – «шкет турня» гай. Лач тидыжак геройын чонышто корштымашым луктеш. Шочмо мланде тудым эмлаш полша.
Шочмо верын шокшыжо лирический геройым ырыкта, вияным ышта.
Поэтлан «вынер корнан» шочмо ял, сурт – тиде «кинде сукыр», «эр шошо порсын». Тудо лирический геройын «чон оҥгыржым» терга, садланак поэт тыге манеш: «Мылам кӱлеш кӱ вошт шытен шогаш». Героиня шочмо сурт деч «вий-алым» пуаш йодеш. Тудыжо «илаш, шӱлаш, уэш шочаш» полшен кертеш.
Йӧраташ тудын деч тунемман – манеш тудо «Тый декет мый вараш ко-дын тольым…» почеламутыштыжо.
Сылнымут мастарын возымыжо тудын илыш ярымже дене чак кылдалт шога. Тыге, шочыныт школ илыш нерген («Школем»), университетыште ту-немме жап нерген («Марий университетлан») почеламут-влак.
Зоя Дудинан возымаштыже посна йыжыҥ семын пӱртӱс темым палемдыман. 
Марий ватын вургемже гыч налме деталь-влак полшымо дене идалык пагытын ойыртемже почылтеш, сылне метафор-влак почеламутлан ойыртемалтше сыным пуат, «илыше» тӱсаным ыштат.
Зоя Дудина, тале марий патыр-влакын образыштлан эҥертен («О, Чумбылат…», «Акпатыр»), тукымнам чолгарак, виянрак лияш ӱжеш: «йӱла кӱшта чӱчкен йӱлаш»; «тура улат, виян улат, о Чумбылат!». Лач тыштак поэт илыш негызым ужеш: «Кугезынан таза уш-акыл тек сотемда ару шӱмнам…»
Тачысе марий илышын ончыл радамыште шогышо-влакын образыш-тымат поэт сӱретла. Тыге, А. Абдуловлан, Л. Купсольцевалан, Г. Шкалиналан, А.М. Юзыкайнлан, М. 
Айдеме илышыш тудым сӧрастарен илаш толеш. Илышым Ава пӧлекла. Тудын образше – волгыдо. Лирический геройлан ава дене пырля кайме го-дым «пылан кечыжат» волгалтеш, чонжат «кӱш кӱза турийла». Ава дене ул-мо годым йӧраташ лиеш «пыл-чомам», тӧняжат «муро гай», «аважын мутшо – тудын семже». Икманаш, чонжо – чон пелен. Тыгодымак З. Дудинан лири-ческий геройжо тӱрлӧ шӱлышан, шукыж годым – шӱлыкан. Тидыжым авто-рын ача-авам эр йомдарыме денат умылтараш лиеш. Адакшым тудын илы-шыштыже эше ик кугу ойго лийын – ава шке икшывыжым йомдарен, тудым пеш эр вес тӱняш ужаташ логалын. Тиде чон сусырым паремдаш неле. Сан-денак возымаштыже тудо келге вожым «колтен», шӱлыкан лирикым шочык-тен.
Автор кугече пайрем сӱретым мут шер дене тӱрла («Кугече – ош Юмо!», «Кугече сортам чӱктымӧ годым»), шорыкйол пайрем нерген мутым луктеш («Шорыкйол сортам чӱктем…»), тоштыеҥ уштымо йӱла дене кылдалтше сӱретым моштен келыштара, агавайрем кумалтышлан энерта («Агавайрем годым»). Тыге, шуко почеламутышто сортан волгыдо символ сынан образше палемдалтеш.
Чимарий тӱня Ош Юмылан кумал ила. Кумалтыш мут гыч лектыныт поэтын икмыняр саскаже. Тиде циклыш чумырымо почеламут-влак юмым пелештыме шомак аршаш гыч шочыныт. Тушто посна штамп-влак койыт: «эр кече гае нӧлталтын», «ош тылзе гае темалтын», «юмо серлагышым пӱрӧ!», «пуза серлагышым мӱкш ончымаште да т.м. Нуным кумалтыш мут  гыч на-лме. Тиде почеламутлан посна куатым пуа, шӱм-чон йодмым посна строкаш лукташ амалым ышта.
Южо кӱчык почеламутшо («Кочкаш шичме годым», «Кочкын лекме годым», «Вуйӱмбал Кугу Юмо…», «Кугарня кечын», «Кастене пелештыме мут», «Шулыкым, серлагышым, перкем…», «Кастене пелештыме мут», «Эр-ден чоклымо мут») марий еҥлан молитва шомак семын йоҥга. Тудым кажне кечын Юмылан пелештыме мут семын кучылташ лиеш.
Тиде цикл тӱҥ шотышто 2002 ий гыч шыташ тӱҥалын да умбакыже пелед толын. Калыкнан шке шамжым кычалме пагытыште тудо шочын да тӱзланен. Поэт нине почеламутла гоч марийын йулажым гына огыл, чонжым, шонышыжым, философийжым почын пуа, Юмо дене «кутырымыжым» он-чыкта, туддеч аралтышым йодеш. Аралтышым шканже, ешыжлан гына огыл, чумыр шемер марий калыклан, мландӱмбалсе айдеме тукымлан.
Автор пӱртӱс Юмылан кумал илыше шочмо калыкнан шонымашыжым, чон-кумылжым почаш тӱрлӧ образым кучылтеш, мифологемылан эҥерта. Циклым «Кӱсото» кантата иктешла, тудлан семым С. Маков келыштарен. Автор тудым обращений семын чонен. Тиде Ош Кугу Юмо!, Пӱрышем Кугу Юмо!, Пиямбар Кугу Юмо! Юмо-Суксо!, Сандалык Кугу Юмо! Теве «Мар-деж» лӱман сылнымутышто марий тӱням почаш «шым муран мардеж», «шым лӱм», «шым йылме» муткылдыш-влак полшат.
Йӧратымаш лирикыжат тӱрлӧ тӱсан, пафосан. Лирический геройын йӧратыме кумылжо «Кает гын…» почеламутышто обращений йоным кучыл-тмо дене почылтеш. Тиде мардеж, кава, мланде. Нине мут образ-влак пол-шымо дене сылнымутын структур чаткалыкше лектеш. Кум образ кум ужа-шым ышта. Уэш-пачаш каласыме ой драматизм кумылым почеш: «кодам, ломыж лийын», «кодам тылзе гае». Почеламутышто «мардеж – ломыж», «ка-ва – тылзе», «мланде – шӱм» шомак-влак мужырым ыштат. Лирический геройын йӧратымашым аклымыже «йӱлем», «кошкем», «йомам» глагол-влак полшымо дене ончыкталтеш, нуным автор градаций йонлан энертен чоҥа, тыге кумыл кушмым почын пуа. Йӧратымаш лирикыже романтике шӱлышан, тунамак вашмутдымо кумылым почаш манын, чоным ишыше драматизмым пурта. 
Зоя Дудинан эше ик чапле ошкылжо – аза малтыме мурым возымаш. Тыге «Муралте, авай, марий мурым» книга ош тӱням ужын. Тудо самырык тукымлан сай пӧлек лийын. 
Чолга ӱдырамаш кусарыме пашаштат лым лийде тырша. Тудо Н. Заболоцкийын поэзийжым марлаҥден, Лена Лаулайнен возымыжым марий йылмыш кусарен.
Вийвал ийготан мутмастар деч у произведенийым вучаш гына кодеш.

== Негыз ==
Писатели Марий Эл: биобиблиогр. справочник. Йошкар-Ола, 2008. С. 207-209.

[[Категорий:Марий серызе-влак]]
