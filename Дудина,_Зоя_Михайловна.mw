'''Зоя Дудина (Зоя Михайловна Дудина)''' (1962 Кылме 4) – Марий Эл культурын сулло пашаенже, [[Россий серызе ушем]]ын членже.

== Илыш да творческий корныжо ==
Зоя Михайловна Дудина (Глушкова) [[1962]]-шо ийыште [[4 ноябрь]]ыште  [[Шернур район]] Марисола Купсола ялеш шочын. Поэт да киноактер [[Йыван Кырля|Йыван Кырлян]] шочмо мландыштыже кушкын шуаралтын. <br />
Ачаж ден аваже «Марисолинский» совхозышто пашам ыштеныт, куд икшымым ончен куштеныт йол ӱмбак шогалтеныт. 
[[1970]]-ше ийыште Марисола школышко тунемаш каен. Икымше почеламутшым лу ияш «Ший оҥгыр» кружокыш коштмыж годым возен. Тиде кружокшым З. В. Ермакова , Марий Эл Республикын заслуженный туныктышыжо, вӱден. [[1976]]-шо ийыште Зоя Дудина икымше гана «Сылнымут шыже» поэт да писатель-влакын семинарыштышт участвоватлен. Тиде ийлаште почеламут-влакшын изи огыл подборка лектын. <br />
[[1980]]-ше ийыште З. М. Дудина университетын руш да марий отделенийышкыже тунемаш пурен. Тыштат тудо литературный кружокыш коштын, «Рия-Рия» фольклорный ансамбльыште участвоватлен. <br />
[[1985]]-ше ийыште Марий книга издательствыште пашам ышташ тӱналын да кызытат тушто тиде пашамак шуктен шога. 
[[1995]]-ше ийыште лекше «Марисолан мут сылныже» сборникше икымше гана школ да студент жапыште возымо почеламутшо-влакым савыктен. <br />
[[1998]]-ше ийыште декабрь тылзыште «Мый шкежат суксо омыл…»
икымше книгаже лектын. А [[2000]]-ше ийыште тиде книгалан [[Финн кундемысе Кастрен лӱмеш ушем]] Зоя Дудиналан сылнымут премийым ойырен. В. Абукаев-Эмгак тиде книга нерген тыгерак каласкален: «Шулыкан, эсогыл ойган лирика, чон коржман, аван икшывым йӧратыме азап, тыгодым нимучашдымын илышым йӧратымаш – теве мо кышкарен калыплалтеш Зоян поэзийыштыже … Келгытым, образым, философийым Зоя Дудина книгаштыже ятыр муаш лиеш. Да тудын ик почеламутшо весыжым ешара, шуя, эше келгемда. Чумыр ончымаште пӱтынь сборник ик шӱлышан поэмыла лудалтеш, йонгалтеш…»<br />
[[2000]]-ше ийыште Марий книга издательствын полшымыж дене Зоя Дудина кокымшо книгаже «Колыштса шӱшпык чон шортмем» лектын. Тиде почеламут аршаш кок ужашлан шелалтеш. Икымше ужашыже шочмо калыклан, яллан, вер-шӧрлан полеклатын. А кокымшо ужаш йӧратымаш лирика семын лектын. Тиде муро аршашыштыже Зоя Дудина курымашлык темым таравата – илыш да колымаш, йӧратымаш да ужмышудымаш, айдеме кокласе тыглай огыл кыл нерген каласкала. Пӱсӧ шижмаш, велыжан-велыжан ойсавыртыш-влак лудшын чоным сымыстарат. <br />
Зоя Дудина кумшо книгаже [[2004]]-ше ийыште лектын. Тиде почеламут аршаш марла да рушла вариант дене савыкталтын. Поэтессан книгаже руш да моло родо-тукым йолташыже-влаклан полек семын лийын. Почеламутым рушлаш Анатолий Спиридонов кусарен. <br />
Тыгак поэтессан творчествыштыже кумда верым кусарыме дене кылдалтше паша налын шога. Тудо «История марийского народа», «Этнография марийского народа» книгам кусарен. [[Пушкин, Александр Сергеевич|А. С. Пушкинлан]] 200 ий темм лумеш «Сказка о рыбаке и рыбке» йомакшым марлаҥден. Тидланат Кастрен лӱмеш ушем премий дене палемден. [[2003]]-шо ийыште руш поэт Н. Заболотцкийын шочмыжлан 100 ий темме лӱмеш витле наре почеламутшым кусарен.<br />
Зоя Дудина уым кычалмыжат поэзийыштыже шижалтеш. «Саликалан малтыме муро» С. Элембаеван ӱдыржылан пӧлеклалтеш. Ончалаш гын, марий малтыме муро пеш шагал. А. Китиков латкум муро нерген гына ойла. Садлан тиде жанрым ятыр вияҥдыман. Ош Кугу Юмылан пӧлеклыме циклым шерын лекташ гын , тыштат уым кычалме шижалтеш. Ты марте тидым ниго шерын огыл. Н. С. Попов кумалтыш мутлан эҥертен кажне Юмылан почеламут-влакым возен. Нуно тыгак ийдалык мучко толын шогышо пайрем негызеш возалтыныт. <br />
Зоя Дудина поэзийыштыже содержаний да сылнылык шотышто моткоч кумда мастарлыкым ужына. Тидын поэзийже вияҥ – палдыме каваште кӱдырчым кӱдыртыкта, ложгышо йӱран игечыште чевер кечым ужыкта, кулеш гын, илышым тоен пышта, а колышым шӱгар гыч кынелта. А чыла тидым шке шӱм-чон вошт колтыде сераш огеш ок лий. Чын, курымашлык тема: илыш – колымаш, йӧратымаш – ужмошудымаш, поро – осал, ошо – шеме – эрелан айдемым терген-терга да тергаш туҥалеш. Тидым кажне айдеме чон вошт колта, но чыла поэзийым тыге ыштен моштышо поэтшат шагал. <br />
Зоя Дудина поэзийыштыже Аван, Ӱдырамашын яндар, но вургыжшо, тыматле, но коржшо, кугешныше, но вийдыме, виян, но поръеҥ огыл шӱм-чонжо, мутат уке, ик тӱҥ верым налеш. Тидын деч посна вес темымат кумдан почеш. Ик тыгай шерге теме – шочмо кундем, ял, ача-аван суртшо. Йӧратымаш лирикат изи огыл верым налеш. Поэтесса пӱртусым ямжымат ужын мошта, тудым сӱретлаш сылне чиям муэш. <br />
Зоя Дудина почеламут корнылажым сылнештараш шуко турло танастарымашым, метафорым, метонимийым, эпитетым, да тулеч молымат кучылтеш. Тышеч тудын лывырге йылмыже, сынже шижалтеш. Поэтесса муро олыкыштыжо кандывуй ден висвисым, мӱйшудо ден мамымшудым ойырен мошта.

== Произведенийже-влак ==
1.	Мый шкежат суксо омыл: почеламут-влак. Йошкар-Ола: Марий книга савыктыш, 1998. 96 с. <br />
2.	Колыштса шӱшпык чон шортмым: Почеламут-влак, сонет аршаш.  Йошкар-Ола: Марий книга савыктыш, 2000. 96 с.<br />
3.	Эрелан йӧратыме тат / Я миг, влюбленный в вечность: стихи / пер. А. Спиридонова. Йошкар-Ола, 2004. 64 с.<br />
4.	Марисолан мут сылныже: сылнымут кружокыш коштшо-влакын ойпогышт. Йошкар-Ола: Марий Эл Республикын тувыра министерствыже, Республикысе усталык рудер, 1995. С. 52-68.<br />
5.	Марисола школем – сылнымут суртем: тунем пытарыше-влакын ойпогышт. Йошкар-Ола. 2004. 124 с.<br />
6.	Аза малтыме муро-влак  // Кече». 2000. 4 №.<br />
7.	Лиймем шуэш вӱдӱдыр: почеламут-влак // Кугарня».  2002. 16 июнь.<br />
8.	Будет счастлив лишь тот, кто посмеет научиться любить и страдать… Почеламут-влак  // Кудо-кодо.  2002. 6-7 №.<br />
9.	 Поэзий илышемын ужашыже: почеламут-влак  // Марий Эл. 2002. 1 нояб.<br />
10.	 Почеламут-влак  // Марий Эл. 2001.  3 март.<br />
11.	 Почеламут-влак  // Ончыко. 1995.  5 №. С. 121-127.<br />
12.	 Умбалне улам да… Почеламут-влак  // Ончыко. 1998. 9 №. С. 16 – 20. <br />
13.	 Почеламут-влак  // Элнет. 1998. 1 №. <br />
14.	 О Поро Юмо!  Почеламут-влак  // Ончыко».  2002. 10 №.  С. 100-111.<br />
15.	 Ида шылтале шӱлыкемлан верчын: почеламут-влак  // Ончыко. 2003. 6 №. С. 3 – 7.<br />
16.	 Авий дене пырля: почеламут-влак  // Ончыко. 2005.  3 №.<br />
17.	 Марий сылнымут аршаш: кугурак классыште тунемше-влаклан  / Г.Н. Бояринова ден С.П. Чеснакова ямдыленыт. Йошкар-Ола: Марий книга савыктыш, 2001. С.178.

==Кусарыме пашаже-влак==

# Государство ромашек – Вис-вис эл: стихотворения и aвтобиографические заметки Н. А. Заболотского // Бушков Р.А. В государстве ромашек: Сернурские страницы жизни творчества Н. А. Заболотского. Йошкар-Ола, 2003. С. 95–138.
# Колызо да кол нерген йомак // А. С. Пушкин. Йомак-влак. Йошкар-Ола: Марий книга савыктыш, 2000. С. 39–57.
# А. Г. Иванов, К. Н. Сануков. Марий калыкын историйже: кокла ийготан да кугурак класслаште тунемше-влаклан лудаш книга. Йошкар-Ола: Марий книга савыктыш, 1998.
# Марий калыкын этнографийже: кугурак класслаште тунемше-влаклан пособий / Г. А. Сепеев ямдылен. Йошкар-Ола: Марий книга савыктыш, 2000.
# Йохана Йокипалтио. Теве тыгай ӧрыктарыше йошкар шӱртӧ: йомак / финн йылме гыч З. Дудина ден С. Элембаева кус. // Ончыко. 2004. 12 №.
# Саликалан малтыме муро: руш ойпого гыч кус. // Марий Эл. 2004. 22 май.
# Йогыланаш ит пу чонетлан: Руш поэт Н. Заболотскийын шочмыжлан 100 ий вашеш // Ямде лий. 2003. 3 май.
# Вис-вис эл: ХХ курымысо руш поэзийын классикше Н. Заболоцкийын шочмыжлан – 100 ий // Кугарня. 2003. 25 апр.
# Мыйым куштыш пӱртӱс шыде йушто… Н. Заболцкийлан – 100 ий // Марий Эл. 2003. 6 май.

== Илышыже да творчествыже нерген литератур ==
#Светлана Белкова. Палыме лийына: Музыка да сылнымут. // Марий Эл: 1994, 16 ноябрь.
#Светлана Михайлова. «Мый шкежат суксо омыл». // Марий Эл, 1999, 26 февраль. 
#Л. Григорьева. Поэзий – нимучашдыме корно. // «Ямде лий», 1999, 20 ноябрь. 
#Поэзий илышемын ужашыже: Ген. Сабанцев мутланен. // Марий Эл, 2002, 1ноябрь. 
#Удырамашын шум-чонжо – нимучашдыме кумда: А. Сидорова мутланен. // Кугарня, 2005, 4 март.
#«Шыпланымын помыжалтме жапше»: В.Абукев-Эмгак мутланен. // Кугарня, 1998, 1 май.

== Зоя Дудина нерген радио да телевидений дене передаче-влак ==

# Маргарита Медикова. Поэзий аршаш: Авий ден пырля. – Марий телевидений, - 1998.
# Зоя Дудина. Поэзий аршаш: Ида тылане мыланем йӧратымашым. – Марий телевидений, - 1999.
# Олег Кузьминых, Зоя Дудина. Поэзий аршаш: Чеверын код, овда тӱня. – Марий телевидений, - 2000.
# Зоя Дудина. Поэзий аршаш: Черланымаш Чарла олаште. – Марий телевидений, - 2001.
# Алёна Егошина. Поэзий аршаш: Зоя Дудинан почеламутшо-влак. – Марий телевидений, - 2002.
# Зоя Дудина. Поэзий аршаш: О Поро Юмо. – Марий телевидений, - 2003.
# Геннадий Сабанцев. Элнет: Унагудышто Зоя Дудина: Радиопередача, - 2002.
# Геннадий Сабанцев. Между Волгой и Уралом: Зоя Дудинан почеламут аршашыже, - 2001.
# Дина Кораблева. Поэзий аршаш: Зоя Дудина, - 2000.
# Надежда Никитина. Поэзий аршаш: Зоя Дудина, - 2003.


== З. Дудина нерген критике ==
=== Галина Бояринова. "Куанышым, куэм ӧндал..." Зоя Дудинан лирикыж нерген ===
Кажне айдемылан шке шочмо ялже, кундемже, элже моткоч шергакан. Поэтлан гын тиде чоным лыпландарыше, творческий вийым пуэн шогышо, юзо шӱлышан вер. Зоя Дудинан лирикыштыжат тиде теме рӱдӧ семын пал-дырна. Поэтессылан марий Эл тиде «муро чон», «пӱнчеран куэр», «канде Какшан», «сывын гай пасу», «мӱй таман памаш», «тыныс мланде». А Марий Элын эн шерге лукшо, мутат уке, –  Шернур – «шере нур». Тыште ончыкы-лык поэт шулдырым налын, поэзий каваш чоҥешташ вийым поген.
Лирический геройлан тыште, Шернурышто, чылажат лишыл: в¢дшат тудлан мӱй таман, пасу ден олыкшат мӱй шудо дене поян, шочмо калык, пошкудо ден родыжат «мӱкш тӱня» гыч лекше улыт. Каласыман, поэтын лирикышты-же мӱкшын образше чӱчкыдын палдырна. Тидат, очыни, арам огыл. Вет мӱкшым марий калык саклен, тудым юмын кайык семын ужын. З. Дудинан поэзийыштыже тиде «кайык» Юмо шӱлышым шыҥдарыше образыш савыр-нен. Арам огыл поэт канде кавам «торасе ава» манеш. пӧрдшӧ мланде тудлан – «торасе кова», Оно вӱд – «поро ача», пушеҥге, пеледыш – «иза ден еҥга». Шернур лирический геройлан – «кугезе нур», «мӧр олыкан», «шӧр шудан».
Нур ден пасун образыштат З. Дудинан поэзийыштыже кумдыкым ик-тешлыше семын палдырнат, нуно лирикыштыже йошкар шӱртӧ семын шуй-налтыт: «ӱмыр аҥа», «кугезе нур», «шере нур» да т.м.

[[Категорий:Марий серызе-влак]]
