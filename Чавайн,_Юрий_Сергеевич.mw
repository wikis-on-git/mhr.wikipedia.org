'''Юрий Сергеевич Чавайн (1930-1965) – марий поэт-лирик да музыкант. Юрий Чавайн марий сылнымутлан негызым пыштыше Сергей Чавайнын эн изи шочшыжо. '''
<br />
== Илыш корныжо ==
Юрий Чавайн 3 январь 1930 ийыште Йошкар-Олаште шочын. 1937 ийыште, ачажым поген нангайымек, еш ола гыч Шырка-Нурыш (кызытсе Чавайнурыш) илаш кусна. Юрий Чавайн  1–ше сентябрь 1937 ийыште Изи Корамас  пеле кыдалаш школын  икымше классышкыже тунемаш пурен да отличий поведений ден 1945 ийыште  тÿрыс   тунем лектын. 
1945 ий гыч «Комбайн» колхозышто  колхозник лийын.  2 июль 1948 ийыште Юрий Чавайн  И. С. Палантай  лÿмеш музыкальный училищын директоржылан  тунемаш пурташ    йодмашым воза да тыште тунемаш тÿналеш. 1952 ий гыч 1954 ий марте Житомир областьыште армийыште служитла .Тушто оркестрыште флейта ден шокта.  Армий деч вара музыкальный училищын флейта классын кокымшо курсышкыжо тунемаш толеш. 
Юрий Чавайн  государственный экзаменым кучаш 1957 ий июньышто гына пурталтын. Тидын нерген  И.С. Палантай лÿмеш музыкальный училищын 1957 ий 15 июньышто лукмо 68 номеран приказыштыже каласыме : « Чавайн Юрийым музыкальный училищын тунемме планжым шуктышо да ончычсо семестрлаште парымжым пытарыше семын государственный экзаменым сдатлымашке пуртышт. Училищын  директоржо С. Куприянов».
Тыге Юрий Чавайн дирижерско-хоровой отделенийым флейтист семын тунем пытарен. Училище деч вара Шкетан лÿмеш драмтеатрын музыкальный оркестрыштыже шокта.
1957  ийыште  пелашыж дене палыме лийын пединститутышто,  вокальный кружокым вуйлаташ коштмыж годым, да 16 декабрьыште 1957 ийыште нуно сÿаным ыштеныт. 
1958 ий   январьыште  Юралан ачажым реабилитироватлымылан кöра 18 квадратный кумдыкан  пöлемым пуэныт. Тыгай кумдыкышто уло Чавайн еш илен.
1961 ийыште Семеновко «психушкыш» логалын. Кум арня чытен, вараже куржын. Чавайнурышто  шылын  илен.  Пытартыш паша верже – телевидений лийын. Пел ий пашам муын кертын огыл.  Нигуш пашаш налын огытыл. 
30 декабрь 1965 ийыште шке пöрт подвалеш  пычал дене лÿялтын. 
1966 ий январьыште Чавайнур ял шÿгареш тойымо. 
31 май 2002 ийыште шÿгар ÿмбалныже чапкÿм почмо.<br />

== Творчествыже ==
Музык  ден поэзий акак-шÿжарак улыт : икте-весым пойдарат , икте-весылан  полшат.  Тунеммыж годымак  Юрий Чавайн самырык композитор-влак : Э. Сапаевым, И. Молотовым - вашлиеш. Тыге нуно лишемыт , икмыняр мурымат пырля возат. Юрий  шкежат текст ден семым келыштара. Но тудын  ура  чонжо  утларак   поэзий деке ÿжын , сымыстарен .  
Юрий Чавайнын рÿдо корныжо - лирика , айдеме ден пÿртÿсым йöратыме кумыл. Нуно  коктынат мемнан  илыш дене кылдалт шогат, эн лишыл тан улыт.  Нине кок факторым поэт  пеш сайын кылден моштен , сылнымутшо дене тисте семынак нöлтал кертын.  Юрий Чавайн марла да рушла книгам шымлен- шымлен лудын, нунын юзо вийыштым чон денак шижын налын.  Ю.Чавайнлан марий поэт-влак кокла гыч утларак келшеныт - И. Осмин ден В. Колумб. Чыла нине мурызо-влак Ю. Чавайнын чоныш тулым пыштеныт, кумыланденыт. 
Юрий Чавайнын икымше почеламутшо 1957 ийыште «Рвезе коммунист» газетеш савыкталтын. Поэт утларак пÿртÿсым йöратыме  темылан возен, садлан тудым поэт-лириклан  шотлат. Эн виян произведенийжлан «Сонарзе» поэмыже шотлалтеш. 
Поэме 1962 ийыште возалтын , а «Ончыко» журналеш 1964 ийыште савыкталтын. 
1965 ий июнь тылзыште Юрий Чавайн пошкырт марий-влак деке творческий командировка дене миен коштын. Тушто тудым пеш сайын вашлийыныт. Командировко гыч Юрий Сергеевич Чавайн Пошкырт кундем нерген сылне почеламутлам конден:
А калыкда тугае поро
Сай кумылан,яндар тÿсан.
Тендан ен- влак деч шÿм ок торло…
Мочол ялыште кумыландыш
Моктен мураш ты вер-шöрлам.
Мый мурешем мотор тÿсетым
Марий кундемыш нангаем,
Да тыйын йонгыдо йÿкетым
Шке калыкемлан пöлеклем.
Илымыж годым ик почеламут сборникшат савыкталт лектын огыл. Лудшо-влак лач газетла  да журнал гыч гына тудын сылнымутшо дене палыме лийыныт. Уке лиймекше, Юрий Чавайнын кок почеламут сборникше савыкталтын : «Латкок тылзе» (1966)  ,«Ϋжаран  куэрлаште» (1978) .

==Негыз==
* '''Писатели Марий Эл'''. Библиографический справочник. Йошкар-Ола, Марийское книжное издательство, 2008.


[[Категорий: Марий серызе-влак]]
