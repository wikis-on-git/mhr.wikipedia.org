==Илыш корныжо==
'''Валентин Николаевич Васильев''' - филологий шанче кандидат (1984 ий), доцент (1992 ий), финн-угор обществын зарубежный членже (Хельсинки ола). 

Валентин Николаевич 1949-ше ийыште шорыкйол тылзын 1-ше кечыштыже Марий АССР-ын Мари-Турек районысо Изи Купто ялеш шочын. 1968 ийыште Оршанкысе педагогике училищым тунем пытарен. Тунем пытарымек, Мари-Турек районысо школлаште тыршен, Совет Армий радамыште порысым шуктен. 1972-1977 ийлаште Марий кугыжаныш университетыште историй да филологий факультетыште марий йылме да литератур пӧлкаште тунемын. Университетым йошкар диплом дене пытарен да тудым тыштак марий филологий кафедрыште ассистентлан коденыт. 1979 ий гыч 1982 ийлаште Тарту кугыжаныш университетысе аспирантурышто тунемын. Академик П. Аристэн вуйлатымыж почеш "Марийская орнитонимия" теме дене кандидатлык диссертацийым возен да 1984 ийыште Тарту университетысе специализированный советын заседанийыштыже арален. Диссертацийыштыже марий йылмыште кайык л¢м-влакын этимологийыштым, чоҥалтмыштым, исторический вияҥмыштым шымлен. 1990-1992 ийлаште Финляндийысе Хельсинки да Турку олаласе университетлаште марий йылме туныктышылан тыршен. 1993 ий гыч 1996 ий марте Марий кугыжаныш университетыште историй да филологий факультетыште деканын тунемме паша шотышто алмаштышыжлан ыштен. В. Н. Васильев 30 утла шымлымаш пашам возен. Шымлымашыже марий ономастике да диалектологий дене кылдалтын. «Русско-марийский разговорник» пашан авторжо. Марий-финн да финн-марий мутер-влакын авторышт-влак кокла гыч иктыже. 2000-ше ий гыч Марий кугыжаныш университетыште Марий йылме кафедрыште доцентлан тыршен. Шуко ий тыршен пашам ыштымыжлан да кӱшыл образованиян специалист- влакым ямдылымаште тыршымыжлан 1999 ийыште Марий Эл Республик Виктерын Чап таныкше дене палемдалтын. 2004 ийыште «Марий Эл Республикын калык образованийын сулло пашаеҥже» чап званийым пуымо.

==Тӱҥ паша-влак==
