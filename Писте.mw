[[Файл:Tilia insularis 3.jpg|300px|thumb|right|Писте пеледыш]]
'''Писте''' ({{lang-la|Tilia}}) — яшката тӱҥан, 32 м наре кӱкшытан, мотор, нугыдо парчан лаштыра пушеҥге. Лышташ мучашыже треугольник гай, а ӱлыл ужашыже муныла койшо лопка форман, тӱржӧ пӱян-пӱян. Нарынчалге-ош пеледышыже мӱй пушан. Тудым тыгак лачылык, кӱрлык, нийлык, мочылалык пушеҥге маныт.

Писте [[Россий]]ын Европейский ужашыштыже, Кечывалвел Уралыште ([[Пошкырт кундем]]ыште), Касвел [[Сибирь]]ыште, [[Алтай]]ыште, [[Тюмень]] областьын кечывалвелныже, [[Крым]]ыште, Йӱдвел Кавказыште, [[Кавказ курыкла|Кавказ]] да [[Карпат курыкла]] вес велне кушкеш. Тудо 63-шо параллель деч йӱдвелыштыла ок куш.

Марий Элыште тудо чыла вере вашлиялтеш. Шукыж годым пистым уремым да паркым сӧрастараш шындылыт.

Тӱрлӧ вере илыше марий-влак тиде пушеҥгын лӱмжым тыге ойлат: олык марий (Волжск, Советский) ''писте''; Шернур, Йошкар-Ола, Елабуга (Татарстан), Урал, Малмыж (Киров обл.) ''пиште''; курык марий ''пистӹ''; Яраҥ (Киров обл.), Тоншай, Шараҥге (Нижегород обл.) ''пиштӹ''.

[[Категорий:Пушеҥге-влак]]
