{{Вес ыҥ-влак|Транскрипций}}
'''Транскрипций''' (латин ''transcription'' «''возен налмаш''») — возымо годым йӱкым ончыктымо лӱмын кучылтмо знак-влак. Диалектограф-влак кок тӱрлӧ транскрипций дене пайдаланат: '''фонетический''' (йӱк) да '''фонематический''' (фонологический).

==Фонематический транскрипций==
Тиде транскрипций посна пале (буква-влак) дене шомакын фонемылажым ончыкташ кучылталтеш. Тудо кутырымо йӱкын чыла сем ойыртемжым огыл, а фонематичный улшыжым веле шотыш налеш. Фонематичный пале-влак шомакын мом ончыктымыжым (значенийжым) тӱрлӧ [[мут]] да морфема-влакын йӱк сыныштым ойырат. Сандене фонематический транскрипций аллофоным (фонемын вариантшым) ок палемде.
Фонемым йӱкым ончыктышо пале дене огыл, а посна транскрипций [[знак]] дене палемдат, угылан скобко дене < >. Руш але иктаж-могай йот йылмын шомаклажым фонематический транскрипций дене возымо годым йоштек пашкарымат кучылтыт: //. Транскрибироватлыме йӱкым, мутым, текстым ойырымо пале: [ ].
Икмыняр шомакын транскибироватлыме сыныштым палемдена:
1)	Фонематический транскрипций: <кӱ·шнӧ>, <кид>, <под>;
2)	Фонетический транскрипций: [кӱ·шны], [кит], [пот].
==Фонетический транскрипций==
Буква ден [[йӱк]] пӱтынек икгай огытыл. Сандене тыглай серымаш (орфографий) йӱкын кузе йоҥгалтмыжым, йоҥгалтме ойыртемжым тӱрыснек палемдаш манын, посна йӧн дене серымым – йӱк (фонетический) транскрипцийым ыштыме. Транскрипцийыште ик буква нигунамат кок ойыртемалтше йӱкым ок ончыкто. Тыгайжым серымаште чӱчкыдын ужаш лиеш, мутлан: ял [йал], ер [йэр], эрдене [эрдэ·ны].
Фонетический транскрипций ко тӱрлӧ сынан:
1)	[[латин]] [[графика]] негызеш ышталтше;
2)	[[кириллица]] негызеш ышталтше.
Латин графика дене ышталтше фонетический транскрипцийым йот эллаште кучылтыт, кириллица дене ышталтмым – мемнан дене.
Олык-эрвел марий литератур йылмын вокализмже 8 гласный [[фонема]] гыч шога: <и, ӱ, э, ӧ, ы, а, у, о>.
==Негыз==
Куклин А.Н. Олык-эрвел марий фонетика: Тунемме книга / Марий кугыжаныш ун-т; А.Н. Куклин ямдылен. – Йошкар-Ола, 2013. – 196 с.

[[Категорий:Транслитераций ден транскрипций]]
[[Категорий:Фонетика]]
[[Категорий:Фонологий ]]
