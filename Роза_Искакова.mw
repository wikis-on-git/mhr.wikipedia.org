{{Викификаций}}
Рвезылык - Чевер ӱдыр, мотор каче ваш йӧратен илыза!


Марий эстрадын шӱдыржӧ, мурызо Роза Искакова 10 октябрьыште парняшкыже шӧртньӧ шергашым чийыш. Одо кундемын яндар йӱкан шӱшпыкшӧ шӱм пелашыжлан марий рвезым, Йошкар-Ола воктенсе ик посёлко гыч Игорь Ксенофонтовым, ойырен. Самырык мужырын сӱанже моткоч сылне да весела шӱлышан лийын, пайрем кас эстрада сем дене вӱдылалтын ыле. Тушко Роза мурызо йолташыже-влакым: Анатолий Зарецкихым, Эльвира Токташевам, Лариса Сидоркинам, Алевтина Степановам - ӱжын. Чылаштлан кумалтышым чиктен. 
Мыламат тушто лияш пиал шыргыжалын. Эрвел калыкын куштымашыжым,о,кузе моторын А. Зарецкихын Ольга ӱдыржӧ келыштарен. Лывырге кап-кылже дене кайык гаяк пӧрдын.Роза шкежат, кидышкыже микрофоным кучен, чатка пӱнчӧ гай пелашыжлан «Кеҥеж йӱд» мурым пӧлеклен. Вет самырык шӱм-чон умыр водын йӧратымаш тулым чӱктен, шӱдыр йӱр йымалне пиалан илыш нерген мутланен. Ятыр ий келшыме да икте-весе дек шӱмаҥмек, Игорь ден Роза еш возакым ылыжтеныт. 

Мурызым саламлаш шочмо Одо вел, Грах районысо МарийВожай ялже гыч эн лишыл родыжо, йолташыже-влактолыныт ыле. Розан ачаже, Евгений Михайлович, поро тыланымаш деч вара мыскара кумылжым рудыш да тыге каласыш: «Мемнан йомын коштшо ӱдырна (Роза Марий Элысе И.С.Палантай лӱмеш тӱвыра ден сымыктыш колледжыште эстрада отделенийым тунем пытарымыж деч вара Йошкар-Олашак кодын – Авт.) кугезе коча-коважын мландышке толын лектын. Тугеже келшымаш кӱвар гоч вончаш ындемоло самырык-влакланат корно почылтеш». Ты шомак деч вара веҥыжлан «Удмуртия» манын возыман калпакым упшалтыш. Вара уста гармонист кидышкыже йӧратыме семӱзгаржым нале да шке велсе сылне марий такмак-влакым шуйдарыш, чылан «Кандырам» пуналтышт. Розан аважат, Алевтина Дмитриевна, моткоч тыматле кумылан ӱдырамаш. Арам огылӱдыржӧ тудлан пӧлеклалтше «Кузе илет, авай?» мурым концерт репертуарышкыжат пуртен. Роза Искакован школ годсо йолташ ӱдыржӧ-влакат, Варя Малкова ден Лена Иванова,ӧрыктарыше пӧлекым, пушкыдо коваште гыч ургымо кугу модыш маскам, кучыктышт. Нуно школым пытарымышт деч вара «Кумыньышт кокла гыч кӧ ондак марлан лектеш, тудлан пӧлек лиеш» манын ӱчашеныт улмаш. 

Роза Искакован Снежана акаже, Миша шольыжо да Олеся шӱжарже улыт. Нуно чыланат ваш келшен илат. Теве Олесяже ынде Йошкар-Олашке куснен, тудо МарГТУ-н студенткыже.Фермер ешыште кушшо икшыве-влак пашалан кожмак да писе улыт, вет ялысе еҥынчолга да тунамак поро кумылжо вигак шинчалан перна. 

Игорь Ксенофонтов Йошкар-Оласе газлан вуйын шогышо ик предприятийыште тырша, ешыште кугырак эрге. Эше Алёша шольыжо уло, тудо шукерте огыл армий гыч толын. Ачаже, Родион Владимирович, военный, ятыр гана Чечня мландыште порысшым шуктен, аваже, Татьяна Леонидовна -суртоза вате. Тудо Роза шешкыжым моткоч пагала. Кажне гана концертышке вашка да чонжо дене йывырта. Роза Искакова кызыт Республикысе Калык усталык да тӱвыра ден каныме пашан наука-методика рӱдерыште тырша, тыгак МарГУ-што заочно тунемеш. Жапым чылаланат ситара, молодец! 

Очыни, шукын шекланенда, Роза Искакова шкенжым сценыште моткоч йытыран, ончаш толшо еҥым пагален куча. Туныктышыжо А.Т. Халитовын ойжым тудо тачат шарна: «Роза, сценышке тупет дене ит шогал, сай огыл. Калыкым шӱмет дене вашлий, тудлан порылыкетым пӧлекле». 

Роза ден Игорь, еш илышыштыда умылымаш да волгыдо йӧратымаш гына озаланышт.
