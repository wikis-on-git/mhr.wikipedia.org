'''Санук Миконор Синопон''' ([[руш йылме|рушла]] ''Ксенофонт Никанорович Сануков'') — кумдан палыме мер пашаеҥ, шанчызе, профессор, эртымгорно шанче доктор. Тудо [[1935|1935]] ий [[5 пургыж|5 пургыжыште]] [[Курык марий район|Курык марий район]] Носола ялеш шочын.

Ятыр ий годсек марий калыкын да кундемын эртыме корныжым шымла. Кужу жап [[Марий Эл|Марий Элын]] вузлаштыже эртымгорным, политологийым да моло предметымат туныкта.

Пытартыш жапыште [[1930 ийла|30-шо ийласе]] шучко туткар пагыт нерген моткоч шуко пашам савыктен, але марте луктын каласаш лийдыме йыжыҥ дене палдарен.

[[Сталин культ|Сталин культ]] жапысе жертве-влакым шарныме [[Мемориал|"Мемориал"]] ушемым вуйлата. Туткарыш логалше ятыр еҥын поро лӱмжым калыклан пӧртылташ полшен.

[[Марий ушем|"Марий ушем"]] мер толкынын шочмо годсесак тудо ты организацийын ик эн чулым да виктарен шогышо еҥже.

Кызыт Миконор Синопон [[Марий кугыжаныш университет|Марий кугыжаныш университетыште]] [[Ачамланде эртымгорно|Ачамланде эртымгорно]] капедрым вуйлата.

===Негыз===
* Марла календарь 1995.

[[Category:!Main category|Сануков, Ксенофонт Никанорович]]
[[Category:Марий шанчызе|Сануков, Ксенофонт Никанорович]]
