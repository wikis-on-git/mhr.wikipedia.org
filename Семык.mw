'''Семык''' — [[кеҥеж]]ым эртаралтше ик кугу [[марий]] [[пайрем]].

==Пайремын шарлыме кумдыкшо==
Пайремым [[Марий Эл]]ыште илыше олык марий-влак, эрвел марий-влакат эртарат.

==Эртарыме жап==
Семык [[Кугече]] деч вара, шым арня эртымеке, вӱргечын пура да рушарнян [[Тройчын (пайрем)|Тройчын кечын]] мучашлалтеш.

==Пайремын кӱлешлыкше==
Семык толмо дене ме кеҥежын толмыжым умылена. Кеҥеж пагыт ятыр тыглай огыл [[йӱла]]м конда. Нуно эше кугезына-влакын тыглай огыл тӱняумылымашышт дене, [[еш]] кокласе илыш радамжым йӧнештарен колташ, родо-тукым дене пеҥгыде кылым кучен, келшен илаш полшен.

==Пайрем йӱла радам==
Йӱла радам ожно пайремын чыла кечыштыжат шукталтын. Радамым кажне [[айдеме]], еш, тукым шуктышаш улмаш.

Вӱргечын да изарнян - пайремын тӱҥ кечылаштыже. Кугезына-влак вес тӱняште улшо родыштым унала вучен вашлийыныт, [[монча]]шке пуртеныт, тукымышт дене пырля уштеныт, тыгодым кажне [[тоштыеҥ]]лан [[сорта]]м чӱктен, уштымо кочкыш-йӱыш дене сийленыт, вара ужатен колтеныт.

Вӱргече гыч изарняш вончымо йӱд осал вийым озаланыме жаплан шотлалтын. Тудо уда шоныш дене [[сурт]]ышко ынже логал манын, оза-влак кӧгӧн дене омсам петыреныт, тулым ылыжтеныт, шке суртыштым, ялыштым ороленыт, тӱрлӧ йӱк-йӱаным луктын, осал шӱлышым поктеныт. Самырык-влак тиде йӱдым мыскарамат ыштылыныт, рвезе-влак, мутлан, капка ончык пырням ораленыт, леведыш ӱмбак кӱзен, тӱнтык рожым петыреныт, мончаште вӱд подым кумыктен кертыныт. Варажым тӱшкан олыкыш воленыт да ӱжара нӧлтмеш модын, мурен-куштен эртареныт, ӱдыр-влак пеледышым погеныт.

Изарня [[тӱвыт кече]] маналтеш. Кече лекмеш мончаш пурымо йӱлаже шке шотан лийын.

Пайрем годым калык ятыр ойӧрӧм эскерен: мланде пашам ышташ огеш лий улмаш, ӱдырамаш-влак шӱртым чиялтен, вынерымат ошемден огытыл. Тиде чарымым шуктыдымо койыш [[шолем]]ым але [[тӱтан]]ым пасушко конден кертын. Кугарня, калыкыште тудым ''лопка Семык'' маныныт, тӱшкан жапым веселан эртарыме кече лийын. Мер калык [[кӱсле]], [[шӱвыр]] сем почеш кап-кылым лывыртен, чоным куандарен. Ӱдыр-рвезе-влак самырык пагытыштым ончычсо семынак веселан эртареныт. Тиде кечын чӱчкыдынак [[Эрвел марий сӱан|сӱан]]ымат тарватеныт. Шуматын але рушарнян пайрем мучашлалтын. Тидын деч вара ''яра кеҥеж'' але ''сыҥга жап'' ([[уржа]] пеледме, шыркам колтымо пагыт) тӱҥалын. Тудо 2-3 арня шуйнен. Тиде жапыште мланде пашам ышташ чаралтын.

Кызыт Семык пайрем шуко шотышто тошто сынжым йомдарен, туге гынат посна йӱла-влак аралалт кодыныт.

==Негыз==
* О. А. Калинина "Марий пайрем-влак. Полшык", Йошкар-Ола, 2006

[[Категорий:Марий пайрем]]
[[Категорий:Пайрем-влак]]

[[ru:Семык]]
