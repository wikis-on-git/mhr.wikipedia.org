'''Моско ден Йошкар-Ола коклаште шукертсек вучымо южкапка почылтын. Сӱрем тылзын 22-шо кечынже йӱдым Йошкар-Олаш рӱдола гыч икымше самолёт чоҥештен толын. А эрдене лач 6 шагатат 15 минутлан Йошкар-Ола аэропорт гыч самолёт южыш чоҥештен кӱзен.''' 

Тиде кӱлешан событий дене республикысе калыкым Марий Элым вуйлатыше [[Александр Евстифеев]] саламлен. Тудо икымше рейсын пассажирже лийын. Евстифеев каласен: кызытсе илышыште авиакыл моткоч кӱлешан. Тудо пашаланат, туризмланат, канашат, эмлалташат, шинчымашым налашт кӱлеш. Александр Евстифеев ончыкылык нергенат ойлен. 

Кучемын планыштыже кечывалвел да йӱдвел могырышкылат юж корным почаш шонымаш уло. Тиде - Сочи, Крым да Санкт-Петербург. Калыкым уэш «Руслайн» авиакомпаний шупшыкташ тӱҥалын. Самолётын командирже Сергей Таскин Йошкар-Оласе чоҥештен кӱзымӧ да волен шичме полосам сайын олмыктымым палемден. Федераций Советыште Марий Элын представительже [[Константин Косачев]] ден Федераций Советын аппаратшым вуйлатыше [[Сергей Мартынов]] тыгак икымше рейс дене чоҥештеныт. Косачёв южкорным почашлан шуко пашам ыштыме нерген ойлен. Таче чылаже Москош 31 пассажир чоҥештен. Нуно Внуково аэропортыш сайын волен шинчыныт.

[http://www.gtrkmariel.ru/news/sure-arches/yoshkar-ola-den-iskcon-south-corno-usen/ «Марий Эл» кугыжаныш теле да радио компанийын сайтыштыже лудаш]

[[Категорий:Викиувер]]
