#перенаправление [[«Вениамин Иванов (Май Веню)»]] <br />
{{викификаций}}
'''Иванов Вениамин Михайлович''' ([[8 Кылме]] [[1923]] —[[1971]]) — [[марий]] [[серызе]], [[У Торъял кундем]]ысо [[Чобык]] [[ял]]ыште шочын. Ялысе шымияш школым тунем пытармеке, Чобык ял ожнысекак уста шÿвырзö, гармоньчо, мурызо-влак дене чапланен. В. Иванов мотор семан ятыр сылне мурым колын. Илен-толын, шке возымаштыже калык мурым, келшышын, кумдан кучылташ тÿҥалын.
В. Ивановым сылнымутын юзо вийже изинекак сымыстарен. Руш ден марий писатель-влакын возымыштым йöратен лудын. Шке гычат тÿрлö заметкым, статьям возаш тÿҥалын. Сайым моктен, ситыдымашым тÿжваке луктын. [[1938 ий]]ыште У Торъял туныктышо-влакым ямдылыше училищын студен ешыш ушна. Шинчымашын тӱрлӧ йыжыҥжым пален налме, шуко лудмо рвезын уш-акылжым пӱсемдаш полшат. Рвезын чоныштыжо шке гыч возаш кумыл утларак вияҥеш. Изинекак шочмо пÿртÿсын моторлыкшым ужын, тÿткын эскераш кумылаҥын. Кресаньык эрге мланде пашан кÿлешлыкшым вашке пален налын. Ялысе йоча-влак дене пырля тÿрлö пашам ыштен, шочмо колхозшылан полшен. Тудын кумылжо, чон шижмашыже «Элем», «Шöртньö шурно», «Муралте, Джамбул» да моло почеламутлаште почылтеш. Тÿҥалше автор нуным [[Май Веню]] лÿм дене возен. В. Ивановын нине почеламутшо-влак сылнылык шотышто але огыт ойыртемалт. Но возымо сай койыш шижалтеш: самырык автор чумыр элын вÿршержым колышташ тырша.

Туныктышо-влакым ямдылыше училищым тунем лекмеке, Вениамин Ивановлан рвезе тукымым туныкташ ок логал. Шочмо элжым, эрыкым тушман деч аралаш шке кумылын кая. [[Омск]] оласе {{comment|сарысе|военный}} училищыште икмыняр жап лиймеке, тудо тул йӱран кужу сар корным эрта. Мемнан элысе салтакын яндарлыкшым, кугу патырлыкшым ужеш, келшыше почеламут шомак дене сӱретлен ончыкташ тырша. Мутлан, «Фронтовой эр» почеламутышто мемнан элысе салтакын чыла йöсым сеҥен лекмыжым, моло калыкланат эрыкым кондымыжым поснак палемдыме.
Самырык лейтенант, рвезе поэт Сеҥымаш волгыдо кечылан чот ÿшанен. «Берлин гоч — корнем, мый тушеч пöртылам»,— возен «Ик корно» почеламутыштыжо.

Вениамин Ивановын [[Кугу Авамланде Сар|кугу сар]] жапысе поэзийже тӱҥ шотышто йӧратымаш лирика корно дене вияҥын. Тудо салтакын ныжылге чон кумылжым, лыжга койышыжым сӱретла. Теве «Фронт гыч серыш» почеламутын лирический геройжо — элын ÿшанле, патыр эргыже — cap тул кокла гыч келшыме ÿдыржылан серышым воза, шÿмыштыжö чаткан нумалме яндар чон шижмашыжым, кугу ÿшанжым почын каласа. Кажне мутын кöргö вийжым шотыш налын, автор кÿчыкын, раш возаш тырша.
Поэтын лирикыштыже «Окна воктене», «Шыже эрдене», «Коктын ик шÿдырым ончена» да моло почеламутат волгыдо кумылан улыт. Нуно чын йöратымашын кугу вийжым почын пуат.

Сеҥымаш кечым Вениамин Иванов моло семынак куанен вашлиеш. [[1946]] ийыште тудо шочмо марий кундемышкыже пӧртылеш. Рвезе серызе книгам лукшо марий савыктыште пашам ышташ тӱҥалеш. Ончыкшым {{comment|тӧрлатыше|корректор}} лиеш, а варажым – редактор. Моло-влакын возымыштым шуко лудеш, терга, сылнымутлан калык лоҥшаш лекташ полша. Шке гычат мурсаскам вияҥдаш пижеш. Воза тудо шуко вучымо тыныс пагыт, келшымаш, айдемын шÿм-чон чеверже нерген. Писательын шинчаончалтышыже кумдаҥеш, илышын вÿршержым тÿткын колыштеш. В. Ивановын келге шонымаш дене шыҥдаралтше кÿчык почеламутшо- влак поснак оҥай, шÿмеш логалше улыт. Мутлан, «Турий» почеламутышто автор моткоч суапле кресаньык пашам чапландара. Пасу патыр-влакым турият саламла.
В. Иванов шке сылнымут сынже денак ныжылге лирик. Тудо йöратымаш нерген шке семынже, лывыргын, шыман возен мошта. Теве «Сирень пеледеш» чонеш логалше почеламутшо кумдан палыме мурылан шулдырым пуэн. Автор, таҥастарымаш ден метафора йöным келшышын кучылтын, виян кöргö шижмашым мокта.
  
Вениамин Иванов шке вийжым поэме жанрыште терга. Тыге [[1947]] ийыште «Мондалтдыме йолташ» поэмым воза. Тудо [[Совет Социализм Республик-влак Ушем|Совет Ушем]] Герой Михаил Васильевич Лебедевлан пӧлеклалтын. Серызежын лыжган возымо сынже прозыштат шижалтеш. [[1949]] ийыште Вениамин Ивановын «Сирень пеледеш» повестьше савыкталт лектеш. Автор вара тудым тӧрлата, келгемда. Тыге «Волгыдо ӱжара» у повесть шочеш. Витлымше ийлаште «Волгыдо ӱжара» повестьын кокымшо ужашыжым воза да «Шошо» манын лӱмда.

Марий романын вияҥ толмо корныштыжат Вениамин Ивановын волгыдо кышаже палдырна. Тудын «Тӱтан» романже кугу сарым сӱретлыше сылнымутышко у чиям ешарен. Сар тӱтаным ончыктымыж годым Вениамин Иванов ум, шкенжыным кычалеш. Тудо сар сӱретым кумдан огеш пу, утларакшым эн неле жапыште герой-влакын кӧргӧ чон илышыштым, шижмашыштым шымла.

Серызежын йӱксӧ мурыж семын «Арслан» романже кодын. Пытартыш жапыште автор тудлан шуко вийым пуэн. Кумда эпический произведений шочмо калыкнан илышыжым кужу жапыште почын пуа. Шемерын эрык, чын илыш верч кучедалмыжым, уш-акылже вашталт толмыжым автор ӱшандарышын сӱретлен.

Марий сылнымутышто Вениамин Иванов лирический повесть жанрым палынак вияҥдаш полшен. Кажне повесть шке тӱсан, ойыртемалше, лудшын кумылжым авалтен налын кертше улыт.

Теве «Сасакавий» ден  «Ломберсолаште» пьесыште автор чон яндарлык, шӱм чеверлык, волгыдо койыш нерген йодышым кумдан тарвата. А «Шӱм ок мондо» повестьыште чын йӧратымашын нимучашдыме кугу вийым, сар тул коклаштат пеҥгыде ӱшаным пуэн шогымыжым келгын сӱретлен ончыктымо.Уста марий композитор [[Эрик Сапаев]]лан пӧлеклалтше «Ава шӱм» повесть келге шӱм шижмаш дене возалтын. Тыште личность культ озаланыме, торжаланыме годсо неле илышым сӱретлыме.

Вениамин Михайлович Ивановын сылнымут пашаже тӱрлӧ шӧрынан лийын. Тудо поэзийыште волгыдо кышам коден. {{comment|Сылнымутчо|Прозаик}} семын чот тыршен. Драматургийыштат вийжым терген ончен.

В. Иванов шке вийжым поэме жанрыштат терга. Писательын лыжган возымо сынже прозыштат шижалтеш.
В.Ивановын ойлымашыже-влакат лудшын кумылжым савырат. Писатель илышын тÿрлö йыжыҥжым сÿретла, поро вийын сеҥен толмыжым ончыкта. Автор шке геройжын порылыкшым, молылан полшаш ямде улмыжым, чын верч тыршыме койышыжым поснак палемда. Писатель В.Ивановын драматург кумылжат лийын.
Марий литературышто В. Иванов лирический повесть жанрым палынак вияҥдаш полшен. Кажне повесть шке тÿсан, ойыртемалтше, лудшын кымылжым авалтен налын кертше.

Тыге Вениамин Ивановын прозыштыжо тÿрлö жап сÿретлалтын, тÿрлö илыш йодыш шымлалтын. Тудын илыш чыным возымыжо моло калык коклаштат палыме. Марий писательын произведенийлажым [[Руш йылме|руш]], [[Эстон йылме|эстон]], [[Суас йылме|суас]], [[Одо йылме|одо]], [[Чуваш йылме|чуваш]] да моло йылме денат савыктен лукмо. Шкежат шочмо йылмыш [[Пушкин, Александр Сергеевич|А. Пушкинын]], [[Лермонтов, Михаил Юрьевич|М. Лермонтовын]], [[Щипачёв|С. Щипачёвын]], [[Кутуй|А. Кутуйын]] да молынат возымыштым кусарен.
В. Иванов шочмо литературнам ятыр сылне произведений дене пойдарен, сылнымутышто волгыдо кышажым коден.

Йоча серызе семынат палыме. Икмыняр поэзий книгам, повестьым самырык тукымлан пӧлеклен.

[[Категорий:Марий серызе-влак]]
