Волжский район Памар ден Морко район Коркатово корно участкын ик ужашыштыже, рашынже Отымбал ял велке савыртыш тураште, вӱдым колтышо тоштемше пучым вашталтыме паша тидлан вуйын шогышо организаций-влакын тенийсе планышкышт пурталтын ыле. Амалжат лийын: тыште корно, автомашиналан кудал эрташ лӱдыкшым ыштен, сайынак волен шинчын. Пеленак изирак ер семын погынышо вӱд жапын-жапын ташлен, пуч йыр урымо мландым эркын мушкын.

Ты кундемыште лийме годым пашазе-влакын корныш тыгыде кӱм шарен тӧрлымыштым ужна да асфальтым пышташ ямдылалтмыштым тогдайышна.

— Тошто пуч йыр мландым кораҥдыме пашам мемнан организаций, «Марий Эл Дорстрой» АО-н Волжскысо филиалжын Звенигово участкыже шуктен, а у пучым «Мостремстрой» кугыжаныш унитарный предпритяийын пашазыже-влак «пыштеныт, — каласкала филиалын самырык прорабше А.Уткин. – А умбакыже пашам уэш меак шуктенна. Корно полотном нӧлталынна, кӱртньӧ-бетон плита-влакым оптенна. Теве таче чыла пашам мучашлаш шонена.

Мемнан эртен кудалме кечылан корным мучаш марте тӧрлаш чылажат ямде лийын. Пашазе-влак асфальтым шарыме деч ончыч лучко метр кужытан участкыш тыгыде кӱм шарен шуктеныт. Тудым, мемнан шинчаончылнак технике дене тӧремден, асфальтым шараш ямдыленыт.

— Мӧҥгеш савырнен толмыда годым у асфальт дене кудал эртеда,- каласыш А. Уткин. – А пучым вашталтыме жаплан пелен ыштыме корным лишыл жапыште кораҥдена.

Чынжымак, мӧҥгеш пӧртылмӧ годым олмыктымо корно участкым кузе эртен кудалмынамат ышнат шиж. Тидын нерген икмыняр уштышым эртымеке веле тогдайышна. Пашазе-влаклан кажныже ушыштына таум каласышна.
* [http://xn--80aaajllkisg9bu3m.xn--p1ai/%D0%BD%D1%83%D0%BD%D0%B0%D0%BA-%D1%82%D1%83%D0%BD%D0%B0%D0%BB%D1%8B%D0%BD%D1%8B%D1%82-%D0%BD%D1%83%D0%BD%D0%B0%D0%BA-%D0%BC%D1%83%D1%87%D0%B0%D1%88%D0%BB%D0%B5%D0%BD%D1%8B%D1%82/ Марий Эл газетын сайтыштыже лудаш]
[[Категорий:Викиувер]]
