[[Файл:Valentin Kolumb.jpg|thumb|250px|Валентин Христофорович Колумб]]
'''Валентин Христофорович Колумб''' ([[3 Ага]] [[1935]] — [[8 Теле]] [[1974]]) — [[марий]] [[почеламутчо]]. [[Морко кундем]]ысе [[Мызеҥер]] [[ял]]еш шочын. Вара нунын ешышт ты кундемысе Пумыр почиҥгаш илаш куснен.

[[1943]] ийыште 8 ияш Валентин шке ялысе тӱҥалтыш школыш тунемаш каен. [[Кугу Авамланде Сар|Сар]] ийласе илыш Колумбын ешыжланат пеш неле да йӧсӧ лийын. Кугу сарыш кайыше ачаже пӧртылын огыл. Шкет кодшо аважлан шочшыжо-влакым, моло  деч ӱлнырак ынышт лий манын, пукшен-йӱкташат, чиктен шогалташат кӱлын. Чияш укелан кӧра Валентинланат кокымшо классыште тунеммыж годым школыш коштмым чарнаш пернен. Варажым тиде классымак «отличий» дене пытарен. 

[[1948]] ийыште [[Волаксола]] шымияш школыш кошташ тӱҥалеш, комсомол радамыш пура. Тыштат «отличий» дене тунем лектеш да эше кум ий марте Весшӱргӧ кыдалаш школышто шинчымашыжым нӧлта. Тыштат тыршен тунемеш, но ик туныктышын койышыжлан кӧра шӧртьнӧ олмеш ший медаль дене палемдалтеш.
 
[[1954]] ий шыжым Валентин Колумб Марий АССР серызе ушемын темлымыже да шке чон йодмо почеш, [[Моско]]со А.М.Горький лӱмеш Сылнымут институтыш тунемаш пура. Тышечын «Колумбын поэзий теҥызше» тӱҥалеш. Тудын мурйогынжо калык коклашке кумадан да кӱкшытын шарлымыже 50-ше ийла кыдал дене кылдалтын. Самырык рвезе Москосо Сылнымут институтышко савыктен лукмо книгаже дене пураш шонен, тидлан пенгыдын ӱшанен да 1954 ийыште тудо ош тӱням ужеш манын, чонжым вучкен, но шке самырык ончалтышыж дене ондалалтын. Туге гынат чонешыже ӱшан тулым ашнен, вуйым сакен огыл.

Икымше  ойпогыштыжо [[1950]]-[[1954|54]] ийласе мурсаскажым поген. Ты паша деч вара тудын поэзий шулдыржо чот лупшалатын, кӱшкӧ да кӱшкӧ нӧлталт шоген.
Каласыман, самырык почеламутчо лудаш йӧратен да лудмо книгаште келшыше оҥай верым посна блокнотыш возгален шоген, тыгай блокнотшо икмыняре лийын. Икана самырык рвезым аваже 10 меҥге торашке пазарыш шун кӧршӧкым налаш колтен. Кайышыжла книга кевыт воктне шогалын да келышше книгам ойрен налын. Нунын Коклаште Лермонтовын, Тургеневын «Записки охотникаже» лийыныт. А кунам кӧршӧк нерген шоналтен, оксаже шагал кодын, да пазарыште калыкат шаланаш тӱҥалын. Тыге тудо изи шун кӧршӧкым налын, кудышкыжо кугыеҥын кидшат пурен огыл. Тидлан изаже тудым моткоч чот вурсен. Тидыже, очыни, литератур корнышто ошкылаш ешартыш пеҥгыдылыкым пуэн.

Колумб тыгак тудо тале шымлызе, шочмо йылмыжын тамжым да ямжым возышо мастар лийын. Тудо марий йылмын сылнылыкшым поснак умылен моштен. Тудо марий мутвундым пойдарымаш верч толкыным тарватен, поэзийже ден илышым вораҥдаш, [[тӱвыра]]м нӧлташ лым лийде тыршен.

Тудо улыжат 39 ийым илен, но ме тачат тиде лӱмым кугешнен ойлена, кумдан да келгын, тыгодымак мунлын возымо мурпашаже-влакым куанен лудына.

1968 ийыште [[Олык Ипай лӱмеш кугыжаныш премийын лауреатше]] лийын.

<gallery caption="Валентин Колумбын ешыже да родыжо-влак" widths="220px" heights="250px" perrow="3">
Файл:Kolumbin_avaje.jpg|В. Колумбын аваже Перасковья Николаевна, тудын икымше марийже Илья Стрелков да йолташыже.
Файл:Valentin Kolumbin izaje.jpg|В. Колумбын Володя изаже. Сар жапысе фото.
Файл:Kolumbin izaje Modest.jpg|В. Колумбын Модест изаже. 1950-ше ийла.
Файл:Kolumbin pelashije.jpg|В. Колумбын пелашыже Галина Андреевна. 1957 ий.
Файл:Kolumbin udirjo.jpg|В. Колумбын ӱдыржӧ Ольга.
Файл:Kolumbin ergije.jpg|В. Колумбын эргыже Юрий. 7 классыште тунеммыж годым.
</gallery>

[[Категорий:Марий серызе]]
[[Категорий:Олык Ипай лӱмеш кугыжаныш премийын лауреатше]]
