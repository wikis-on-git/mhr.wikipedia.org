{{Вес ыҥ-влак|Угинде (ыҥ-влак)}}
'''Угинде''' — [[Сорла]] тылзыште марий чын [[пайрем]]же.

==Пайремын шарлыме кумдыкшо==
Угинде пайрем чыла кундемаште илыше марий-влак йӱлаштышт уло.

==Эртарыме жап==
Угинде пайрем уржа-сорла пашам тӱҥалме деч ончыч, Илян кече годым (2 Сорла гутлаште) эртаралтеш. Утларак йӧнанлан кугарня кече шотлалтеш.

==Пайремын кӱлешлыкше==
Угинде - [[шыже]] пагытыште эртыше пайрем-влаклан тӱҥалтышым ышта. Тиде пайремым шыже сомылым - тӱредмым, йоҥыштымым, пырчым поген оптымым - тӧрлаш кӱлмӧ нерген шижтара. Пайремын тӱҥ шонымашыже - у кинде лектышым налаш йӧным ыштыше Юмылан тауштымаш, ончыкыжымат у куат дене, у шонымаш дене тыгак таза уш-акыл дене илаш йӧным йодмаш.

==Пайрем йӱла радам==
Угинде пайрем [[еш]] [[кумалтыш]] семын эрта. Ожныракше тудым кажне еш шуктышаш улмаш. Пайрем кечын у шурно пырчым йоҥыштен, киндым кӱэштыныт, пурам шолтеныт. Ешын кугырак айдемыже але ӱжмӧ [[карт]] пырчан терке тӱреш сортам пижыктен чӱктен, Юмылан пелештен, у шурным куштен шогалташ полшымыжлан тауштен, моло сомылымат тӧрлен колташ йӧным, тазалыкым, еш куатым йодын. Тиде кумал пелештымаште уло еш лийын, родо-тукымат, пошкудо-влакат ӧрдыжеш кодын огытыл. Икымше кинде шултышым ''Перкем'' (улан илышым, поянлыкым) кучен илыше айдемылан кучыктеныт, варажым моло-влакат сийлалтыныт. Южо кундемлаште, отыш лектын, ''Перке Юмылан'' надырымат пуэныт.

==Негыз==
* О. А. Калинина "Марий пайрем-влак. Полшык", Йошкар-Ола, 2006

[[Категорий:Марий пайрем-влак]]
