'''Палыме еҥ-влак''' — еҥ-влак кудыжым шуко айдеме пала, [[шанчыеҥ|шанчыеҥ-влак]], [[политик|политик-влак]], [[почеламутчо|почеламутчо-влак]] да вес [[мер]] пашам ыштыше еҥ-влак.

[[Йыван Кырла]], мутлан, палыме еҥ улеш.

[[Категорий:Палыме еҥ-влак]]

Пет. Першут

Эртыше курымын 30-шо ийлаштыже марий поэзийым у кӱкшытыш кок у поэт нöлталын: Олык Ипай ден Петр Першут. Моло-влак ты марте тӱҥ шотышто такмак семын возеныт: кажне корнышто – 7-8 слог, ныл хорей стопа. Кок поэт, руш поэт-влак семын, тӱрлö ритмым да у рифмым кумдан кучылтын, сай почеламутым, поэмым возен. Илышышт кӱчык лийын, но марий поэзийым нуно чотак вияҥденыт. 


Курык марий поэт Петр Григорьевич Першуткин первый ийлаште веле Пет.Першут псевдонимым кучылтын, а вараже эре П.Першут манын ончыктен. 
 

Першут 1909 ий 20 сентябрь кечын Курык марий район, Пайскырык ялысе кресаньык ешеш шочын. Тудлан поэт лияш П.Эмяш полшен: Першутым 1926-1929 ийлаште Сурский шымияш школышто, 1929-1932 ийлаште Козьмодемьянскысе педтехникумышто туныктен. Ондакше П.Эмяш Унчо школышто С.Чавайным, вара Н.Мухиным поэзий корныш луктын. 
 

Школышто возымыжым Першут «Мӱкш» рукописный журналеш вераҥден, педтехникумысо литкружокышто шуко моло писатель дене пырля кушкын. 1930  ийыште Марий книга издательствын курык марий филиалжым почмо да «У сем» журналым лукташ тӱҥалме. 1931 ийыште (3-шо №) журналыште тыге возымо: «Пет.Першутым шукын лыдыт. Тїдїн лыдышвліжї «У сем» журналым сїлнештіріт». 
 

Педтехникум деч вара 1932-1936 ийлаште поэт совпартшколышто марий йылмым да сылнымутым туныктен, шуко гана почётный грамота да премий дене палем- далтын. Тиде ийлаште ятыр почеламутым возен: «Лыдышвлі» (1935) сборникым, «Йымыдымын мырыжы» поэмым луктын. Вес кугу поэмыже – «Незер гїч уланыш» (1934): икымше ужашыште йорло Павылын йöсланен илымыжым сӱретлыме, кокымшо – революций да граждан сар годсо илыш нерген. Поэмым тӱрлö ритм дене возымо, у рифма-влак сылнештарат. Тыге возаш тудо С.Чавайн да Н.Игнатьев деч тунемын. 
 

Икымше печатлыме почеламутшо – «Понгыжалт» («Кыралшы» газет, 1929 ий 29 ноябрь). Тудо марий кресаньыкым у семын пашам ышташ да илаш ӱжеш. 
 

Моло поэт семын Першут ондак калык муро да такмак семын возен, почеламутшо-влакым «муро» манын: «У муро», «Моктымо муро», «У ӱдырамаш муро», «Куштымо сем». 
 

1936 ийыште «Ленин корны» газетыште (12 октябрь) поэт тыге каласен: «Сола мары мырывлі шукы улы. Лыдышат мыры лыдыш статьян ылеш. Тїшец їне формыжым лыдышлан нілмїлі? Мїнь тїшецок нільїм. Пілїм эдемвлі П.Г.Григорьев дон С.Г.Эпин тенгеок їштіш шӱдевї». 
 

Тыге тудо «Иквіреш пӱкш погаш» мыры семеш «Иквіреш клубышкы», «Ирї жерін шакті» семеш «Пöртїш ашкед пырышымат» у «муро-влакым» возен. 1940-1941 ийлаште, МарНИИ-ште пашам ыштыме жапыште, шуко мурым, калыкмутым поген. Нуно институтын архивыштыже аралалтыт – «Кырык мары халык мырывлі» (2005) кугу книгаш, «У сем» журналеш (1992) савыктеныт. 
 

«Лыдышвлі» (1935) книгаштыже поэт илышын саеммыжлан куанен, кыртмен тунемаш да пашам ышташ ӱжеш. «У їдїріміш мыры» у еҥым тыге сӱретла: 
 

Мїньї шукы лыдынам – 

Манмы йöн дон шаналтен! 

Культурдымы ылшылан 

Кидым веле шалалтем. 

 

Мїнь, солаштыш пеледїш, 

У пішіэш пеледім. 

Мошты семеш пелештен, 

Ат мошты гїнь, перегіл! 
 


Мїнь ылам ударница, 

Мїньїм мошты яратен! 

Кӱ пішіштї анзылны, 

Тїдїм веле яратем. 

 

Хоть пішіштї, танцышты 

Мїньїм мошты ївїртен! 

Вара лиім шанымет – 

Яратымы їдїрет. 
 


Поэтын программыже «У сусу» почеламутышто коеш: 

 
Эх, їлїміш, їлїміш,
Тїньїм мактен мырем! 

У сусу дон ївїртіш 

Мїнь креділіш пырем. 
 


«Йошкар кутко-влак» (1933) почеламутыштыжо ончыкылык поэмын тӱсшö палдырна: 
 

Кыткывлі шӱнгіштїм 

Цилін кычен аралат. 

Колхозвлі пішітїм 

Цилін їштіш талашат. 
 


1937 ийыште кугу репрессий лийын, Першутымат вурсеныт – «буржуазный националист-  влаклан» полшенат маныныт. Поэт öрдыжыш кораҥын утлен: музыкальный техникумышто тунемше К.Беляев дене илен – «Кыткы сӱін» поэмым возен. 1939 ийыште эрык шукырак лийын – Першут «Пеледшї сінділїк» альманахым  редактироватла, тушан (3-шо №) «Кутко сӱан» поэмыжым савыкта. 1940 ийыште тудым Писатель ушемыш пуртымо, тунам характеристикыште тыге возеныт: «Поэма в массах читателей имеет огромный успех». М.Казаков тыге каласен: «Першутын «Кутко сӱан» поэмыже марий литературын шöртньö фондешыже курымешлан кодеш». 

 
Тыште поэтын талантше раш коеш. Калык мурын, калык йылмын тӱрлö оҥай таҥастарымашым, эпитетым, оҥартыш мутым кучылтын, Першут сӱан сценым пеш сай сӱретлен: теве кузе сӱан калык ӱдырым налаш кудалеш, теве кузе сӱаныште мурат да куштат, мом чиен шогалыныт. Тыштыже марий калыкын тӱсшым, койышыжым чын да шинчаш койшын почын пуымо. Лудмет годым тыге чучеш, пуйто тый мо лиймым шкеак ужат да шкеак колат. Поэмын геройжо-влак чыла шотыштат сай улыт: нуно пашам йöратат, мураш-кушташ пеш кертыт, икте-весе дене келшен илат, чыла пырля ыштат, неле жапыште тушман ваштареш лӱдде кредалыт. Качымарий ден оръеҥ икте-весыштым чот йöратат – нуным нимо ойырен ок керт, йöсö годым икте-весыштым огыт кудалте. Тиде мужыр шкенжым калык деч ок ойыро, калыкат тудым пагала, тушман деч утара. 

Поэмыште сайын ончыктымо: мо тыгай пиалан илыш. Сюжетлан материалым калык илыш да калык йомак гыч налме, шуко мурым да такмакым, калыкмутым кучылтмо. Садлан тиде йöратыме поэма лийын. Першут Пушкин да Ершов семын у йомакым шонен луктын, илышым чын да мастарын сӱретлен кертын. 
 

Кушкын шушо моло писатель семын Першут возаш тӱҥалше-влаклан пеш кугу полышым пуэн шоген. 1939 ийыште нуным поэт Йоласал райцентрыш поген, сылнымут паша нерген ойлен, поэмыжым лудын. Тушто ончыкылык поэт-влак Г.Матюковский, А.Канюшков лийыныт, поэмым шулен, чот куанен колыштыныт. Тидын нерген шарнен, варажым А.Канюшков тыге возен: «Ме, талантшылан öрын, пеш куанен колыштынна, шкат тыге возаш тӱҥалаш шоненна». 
 

Н.Ильяков «Пет. Першут» очеркыштыже (III т., 1994) поэтын пашажым, туныктымыжым оҥайын сӱретлен: «Мїнь шукы гіні тоныжы їлынам. Поэзи гишін попаш тїнгілеш гїнь, веремі эртїмїм викок мондет. Тїдї мїлінем стихотворенийы правилывлім простан, піліш лимїлі ынгылдарен: 
 

– «Аш-аш, эш-эш» шамак мычашвлі рифмымік їштен. Рифма остатка ударный слогеш вацшашлык. 
 

Вара кїжгї тетрадьым шірген ліктї: 
 

– Теве анжалдай доко. Тиштікен цилі ик слоган рифмывлі погымы ылыт. Ужыда: «кай, май, пай, рай». А теве кок слоганвлі: «іви, ті вет, тіві» ді молат. 
 

– Неужели цилі шамакымік сирен шоктенді? – мїнь цӱдеем. 
 

– Ане, цилі ганьок, манаш лиэш. Теве – ик тетрадь. А каждый страницїштї - кым столбик. Стихїм сирїмї годым керіл шамакым моаш куштылемді». 
 

Эн сай почеламутшо-влакым Першут 1940 ийыште «Пеледміш» книгаш печатлен. Тыште Шочмо эл, йöратымаш нерген, сатирика, политика лирикым, йоча-влаклан возымым савыктыме. Южо поче- ламутшым калык йöратен мурен: «Йöратыме ӱдыр», «Таҥжым ӱдыр ужата» да молат. 
 

Кугу сар тӱҥалмек, поэт элнам герой семын аралаш ӱжын возен: 
 

Партині сїнгіш виктірі, 

Кені паштекшї кышкак! 

Ілді фашиствлім пїтіріш, 

Тінгвлі, цилін иктї гань! 

 
Тудо умылен: сар неле да кужу лиеш, садлан чылалан чот тыршаш кӱлеш: 

Фашист цуцалан шором пуаш 

Пиш шукы келеш танк ді пушка. 

Снабжаяш арминім соок 

Труені тилїштї йінг пыток! 

Сїнгені врагвлім соикток! 
 

Тудын возымыжым «Фашизм ваштареш» коллективный сборникыш савыктыме. Поэт сарыште артиллерист лийын, герой семын кредалын, сусыргенн, элна верч вуйжым пыштен. 
 

Николай Куторов.
