[[Файл:Mari_tishte_keche.jpg|thumb|250px|right|Марий Тиште кечын логотипше]]
'''Марий Тиште кече''' — [[марий]] [[пайрем]]. [[1775]]-ше [[ий]]ыште Рушэл шанче академий Петербургышто «Сочинения принадлежащие к грамматике черемисского языка» лӱман [[книга]]м савыктен лукмо дене кылдалтын. Тиде книга марий {{comment|тиштын|письменностьын}} тӱҥалтышыжлан шотлалтеш. Тушко чылаже тӱжем наре шомакан мутым пуртеныт. Марий Элыште Тиште кече 90-ше ийла гыч пайремлалтеш, а [[1998]] ий гыч ты пайремым кугыжаныш кӱкшытыштö нӧлталыныт.

==Пайремын шарлыме кумдыкшо==
Марий Тиште кече уло марий [[калык]]ын пайремже семын [[Марий Эл]]ыште да тыгак марий калыкын тӱшкан  илыме ӧрдыж кундемлаштыштат пайремлалтеш. 

==Эртарыме жап==
[[1990]] ий гыч Марий Тиште кече кажне ийын [[теле]] [[Тылзе|тылзын]] [[10 Теле|10-шо]] [[Кече|кечынже]] пайремлалтеш.

[[2009]] ийыште Марий Тиште кечым [[Мер Каҥаш]] ямдылен. Пайрем [[Йошкар-Ола]]ште эртен. Кок йодышым рашемденыт. Марий [[юмынйӱла]] нерген да марий йылман [[компьютер]] паша шотышто. Тыгак эше [[Йыван Кырла]] лӱмеш кугыжаныш премийым кучыктеныт.

==Эртымгорно==
Марий-влак Тиште кечым эше 90-ше ийла гычак палемдаш тӱҥалыныт. Тунам марий калык погын тыгай пунчалым луктын:
<blockquote>
Марий чоным тарваташ, марий еҥын шке марийлыкшым нӧлталаш, шке тӱвыраже дене, йылмыже дене кугешнен илаш тараташ манын, теле тылзын [[10 Теле|10-шо]] кечыжым '''Марий Тиште кече''' семын палемдаш.
</blockquote>

1775 ийыште Теле тылзын 10-шо кечынже [[Санкт-Петербург]] оласе кевытлашке икымше марий грамматикым "Сочинения, принадлежащие к грамматике черемисского народа" ужалаш луктыныт, садлан тиде кечым пайремлан ыштеныт. Авторжо [[Озаҥ]] оласе архиепископ В. Пуцек-Григорьевич лийын, но тудым ямдылаш Озаҥ оласе духовный семинарий пеленсе школын марий тунемшыже-влакат полшеныт.

===Кузе лӱм лектын===
'''Тиште''' — тошто финно-угор шомак; ондакше тудо ''шӱдыр'' умылымашым ончыктен (таҥастаре {{lang-fi|''tähti — шӱдыр''}}). Вара кумалтыш ушемын палыже лийын (пале — {{lang-ru|''знак, знамя''}}), арам огыл вет ''знамям'' кызытат марла ''тисте'' манына — тошто ыҥже, ''пале'', тыште раш палдара. Вара тудо ушемын палыжым гына огыл, шкенжымат ончыкташ тӱҥалын. А 20-шо ийлаште тиштын акрет годсо ыҥжым шарналтен, эсогыл {{comment|йӱкпалымат|буквамат}} ''тиште'' манаш тӱҥалыныт. Тушечынак эше вес мутым шонен луктыныт: '''тиштер''' — алфавит.

А 1990 ийыште, кунам у пайрем нерген мут лектын, тиде акрет годсо шомакым шарналтен, тудлан у шӱлышым пуэныт — тудымат вет ожно уверым пуымо, иктаж-мом шижтараш кӱлмӧ годым кучылтыныт.

==Негыз==
*И.Г.Иванов. "Марий возыктышын вияҥме корныжо"
*О.А.Калинина "Марий пайрем-влак. Полшык", Йошкар-Ола, 2006

[[Категорий:Марий пайрем-влак]]
