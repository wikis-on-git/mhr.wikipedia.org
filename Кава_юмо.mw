Кава юмо — чимарий йӱлаште да марий мифологийыште [[Тӱҥ Ош Кугу Юмо|Ош Поро Кугу Юмын]] полышкалышыже. 

Ош туняште чылажат пешак кугу, висен кертдыме, нимучашдыме пасушко — Кава юмо деке погына. Шке верыштыже тудо кугу оза, [[пӱртӱс]]ын вашталтмыжым тӱткын эскера да виктара. Тудын шудымӧ почеш мландӱмбалне умыр игече шога але [[мардеж]] тарвана, [[покшым]] возеш, [[тӱтыра]], пыл-влак [[Мланде|мландым]] авалтат, [[йӱр]] йӱреш. Кава юмо мландӱмбалсе илышымат тӱткын эскера, калыкым тӱрло азапыш логалме деч арала.

Кава юмын кум лӱҥгалтышыже уло. Нунын дене пайдаланен, кече, тылзе да шӱдыр-влак лӱҥгалтат.
==Кава кашта-влак==
Кава кум кашта гыч шога. Эн кӱшыл кашташте [[шӱдыр]]-шамыч да [[почаншӱдыр]] (комета)-влак верланеныт. Нуным каван тупрӱдыжлан шотлаш лиеш.

Покшел кашташте Кече Ава да индеш куштылго шӱдыр оза улыт. Нине пӧрдын шогышо индеш шӱдырым шанчыште планета-влак маныт. [[У Торъял кундем]]ыште кумдан палыме [[онаеҥ]] Николай Иванович Сидоркин (ялыште тудым Ош Миклай маныныт) покшел кашташке тылзымат пурташ лиеш манын ойлен. Тылзе, очыни, покшел да ӱлыл кашта коклаште верланен.

Эн ӱлыл кашташте [[Пыл Ава]], [[Мардеж Ава]], [[Вӱд Ава]], [[Кӱдырчӧ юмо]], [[Волгенче юмо]] верланеныт. Кава юмын ӱлыл каштажым Мландын пыжашыжлан шотлыман. Мланде гыч кӱзымӧ годым тудо икымше кашта семын коеш. Мландӱмбаке кӱшыч волышо кеч-могай шӱдыр але космический уна ондак Кава юмо дене вашлиеш да, тудын ӱлыл каштажым эртен, мландышке шуэш.

Кавасе илыш шке ратше дене кая. Ожнысо калык ой почеш, тушто [[ший]] да [[шӧртньӧ]] гыч ыштыме пӧртлаште Юмо шке ешыж дене ила, сурт воктенжак кумда пасу, [[олык]], [[ер]]-влак верланеныт. ХVIII курымышто возен кодымо книгаште тыге ойлалтеш: “Кава юмын суртшо кечын тура [[кечывалвел]]не улмо могырышто верланен, оралтыже эн чапле. Тудын деч сай оралтым иктат але ыштен моштен огыл”.
==Моло калыкын йӱлаштышт==
Кава юмым [[1840]] ийыште [[Морко]] марий-влакын йӱлашт негызеш возымо книгаште Юмын ик эн кугу да тӱҥ святойжо манын рашемдыме. Южо шымлызе «кава» мутым [[чуваш йылме]] гыч пурышо «кебе» (судьбоносец — пӱрышӧ) мут дене таҥастараш лиеш манын шонен. Кава мут Юмо мутым ончыкта манын ойлышо-влакат шагал огыл лийыныт.

Финн-угор калык Кава юмым акрет годсекак пален да пагален илен. Хант ден манси калык кызытат Кава юмым “Квазь”, “Кворос” манын кумалеш. Одо кгдык гын тудым “Куазь” манеш. Финн да карел-влакат Кава юмылан кумалыныт.

Кава юмым 6—5 тӱжем ий ожнак (неолит жапыште) акрет годсо калык-влак йӱрым (вӱдыжгым) колтен шогышо да чыла кушкыллан шочаш-кушкаш ситыше вийым пуышо Юмын Ава семын пагаленыт. Тудым вӱд дене темен шындыме под, кӧршӧк, шурно парча, йыргешке форман калаче, шерге да ӱп, шергаш, маска ава, варсеҥге кайык семын археолог-влакын кӱнчен лукмо арверлаште ужаш лиеш.

[[Категорий:Марий юмынйӱла]]
