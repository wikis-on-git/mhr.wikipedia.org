{{Палыме еҥ
 |лӱм                 = Максим Степанович Степанов
 |оригинал лӱм        = Макс Майн
 |сӱрет               = Майн.jpg
 |сӱретын лопкытшо    = 
 |возымаш             = 
 |шочмаш дене лӱм     = 
 |тыршымаш алан       = [[серызе]], [[почеламутчо]], [[драматург]], [[прозаик]], [[журналист]], [[кусарыше]]
 |шочын               = 8.08.1914
 |шочмо вер           = [[Россий империй]], [[Озаҥ губерний]], [[Царевококшайск уезд]], [[Непот]] ял
 |гражданство         = {{Флагификаций|Россий империй}}<br /> {{Флагификаций|Совет Ушем}}<br /> {{Флагификаций|Россий}}
 |подданство          = 
 |колен               = 5.05.1988
 |колымо вер          = [[Йошкар-Ола]]
 |ача                 = 
 |ава                 = 
 |пелаш               = 
 |йоча-влак           = 
 |чап пӧлек да премий = [[II степенян Ачамланде сар орден]] (1985), [[Йошкар Шӱдыр орден]]<ref>[http://podvignaroda.ru/?#id=27912853&tab=navDetailManAward Электронный банк документов «Подвиг народа в Великой Отечественной войне 1941-1945 гг.»].</ref> (1945), [[«Бойысо суаплан» медаль]]<ref>[http://podvignaroda.ru/?#id=31286735&tab=navDetailManAward Электронный банк документов «Подвиг народа в Великой Отечественной войне 1941-1945 гг.»].</ref> (1944), [[Марий АССР-ын Калык почеламутчыжо]] (1974), РСФСР Президиум Верховный Советын Чапкагазше (1984), Марий АССР Президиум Верховный Советын Чапкагазше (1946, 1951, 1964, 1984)
 |сайт                = 
 |Commons             = 
}}

'''Макс Майн''' (Максим Степанович Степанов) ({{Шочын|1914|08|8}}, [[Россий империй]], [[Озаҥ губерний]], [[Царевококшайск уезд]], [[Непот]] ял — {{Колен|5|05|1988}}, [[Йошкар-Ола]]) — [[марий]] [[серызе]], [[почеламутчо]], [[драматург]], [[прозаик]], [[журналист]], [[кусарыше]], [[РСФСР Серызе-влак ушем]]ын йыжъеҥже (1941), [[Марий АССР-ын Калык почеламутчыжо]] (1974), [[1941]]–[[1945]] ийласе [[Кугу Ачамланде сар]]ын участникше.

== Илыш корныжо ==

Макс Майн 1914 ий сорла тылзын 8 кечыштыже Марий АССР Медведево район Арбан сельсоветысе Непот ялеш кресаньык ешеш шочын. Изинекак тулыкеш кодын. Ачаже империализм сар гыч черланен толын да 1915 ийыште колен. Тыге изи Максимын лудын-возен моштыдымо аваже Анна Васильевна ныл йоча дене марийже деч посна кодеш. Сылне пӱртӱс лоҥгаште вераҥше, чодыран, ужар посто гай кумда олыкан кундемеш тудын йоча да рвезе годсо жапше эртен. Изи годсек тунемаш тыршен. Шочмо ялысе тӱҥалтыш классым пытарымек, 1927–1931 ийлаште Йошкар-Оласе марий шымияш шоклышто тунемын. 
{{Cquote|
Нурма тӱҥалтыш школым тунем лекмек, Йошкар-Олашке марий шымияш школыш тольым. Тудо ола тӱрысӧ Нечаевка ялеш верланен. Пеленем йолташем ыле. Кас велеш олашке толын шуынна. Ончена – школ суралыме. Икмагал омса воктене шогылтына. Мом ышташ? Куш каяш? Олаште палымына уке. Йолташем дене тӱрлым мутланен шогена. Ик ӱдырамаш малаш пуртыш… Иктаж лу шагат жапыште туныктышо-влак тольыч. Экзаменым кучаш толшо-влакым ик классыш чумырышт да йодыштат тӱҥальыч. Кастене пале лие: мыйым тунемаш налыныт. Мый кугу куан дене мӧҥгӧ кайышым… Первый сентябрь толын шуо. Авам имньым кичкыш. Орвашке, пу ора ӱмбак, иктым-весым оптыш да олашке тарванышна. Ынде мый ик-кок кечылан огыл, а тунемме ий мучкылан каем…}}
Тыште тудым сылнымут деке марий йылмым да литературым туныктышо С.Н. Николаев шӱмаҥден.
{{Cquote|
Шочмо йылме ден литературым Сергей Николаевич Николаев туныктен. Туныктышын полшымыж дене вара семын литератур  дек чот шӱмаҥынна. Шкеат почеламутым, ойлымашым возаш пижна. Первый почеламутемым возымем нигунам ом мондо… Санкомиссий председатель Ваню нерген мый первый гана мыскара почеламутым возышым. Почеламут йымалан шке фамилием огыл, а шояк лӱмым, «Пӱкш» манын шынденам. Пырдыж газет лекмеке, йоча-влак погынен шогалыныт, да мом тушто возымо, пеш лудыт…}}
Тиде жапыштак почеламут ден ойлымаш-влакым возаш тӱҥалын. Южо произведенийже «У вий» да «Пионер йӱк» журналыште савыкталтыныт. Тыштак С. Чавайн, И.А. Борисов, К.Т. Коряков, Олык Ипай да молат полшен шогеныт. 

1931–1934 ийлаште Москосо редакционно-издательский техникумын корректор-влакым ямдылыме пӧлкаштыже тунемын. Рвезе поэтлан кушкашыже кумдан палыме руш писатель, поэт да сымыктыш пашаеҥ-влак дене вашлиймаш полшен. Макс Майн тунамак кугу совет поэт, революцийын трибунжо Владимир Маяковскийын поэзийжым чот йоратен, тудын деч тыршен тунемын.

Техникумым пытарымек, Йошкар-Олашке толын. Шинчымашым шке нӧлташ тӧчен: шуко возен, савыкталтын. 1934 ийыште «Шольымын возымашыже гыч» да «Ямде улына» йоча-влаклан возымо ойлымаш книга-влакым савыктен.

Тиде жапыштак Марий радиокомитетыште, Медведево райгазетыште пашам ыштен. Шке сылнымутшым почеламут, ойлымаш, очерк, да статья-влак дене пойдарен.

1936–1938 ийлаште «Марий коммуна» газет редакцийыште тыршен. Возымым чарнен огыл.

1938-1940 ийлаште Марий учитель институтышто тынемын. Вара адак «Марий коммуна» газет редакцийыш пӧртылын. 1939 ийыште Макс Майнын «Пеледше мланде» лӱман икымше почеламут книгаже лектын. 
[[Файл:Макс Майн сар жапыште .jpg|мини|Макс Майн сар жапыште]]
1942 ийыште телым Совет армий радамышке кая да сар пытымеш немецко-фашистский капыр-влак ваштареш кучедалеш. Кугу Отечественный сар жапыште Касвел фронтышто кредалын, Орловско-Курский кугу кредалмаште лийын. Тыгак шке вийжым Орел, Минск, Брянск да моло олалам утарымаш верч чаманен огыл. Совет Украиным, Белоруссийым, Балтий сер воктенысе республиклам да Ригам утарышаш верч кредалын. Варажым, Икымше Белорус фронтын составышкыже ушнен, Германий марте мийын шуын, Берлиным штурмоватлыше коклаште лийын. Рейхстаг пырдыжыште тыгак шке кидпалыжым коден: ''«Йошкар-Ола – Берлин. Мариец Степанов».''

Фронтышто салтакат, автоматчикат, минометчикат, артиллеристат, связистат, санитарат, разведчикат лияшыже логалын. Кредалмаште лӱддымылыкым ончыктымыжлан Йошкар Шӱдыр орден да вич медаль дене палемдалтын. Сар тул коклаштат поэт шкенжын мурпашажым чарнен огыл. «За Родину», «Гвардия» да моло фронтысо газетла дене кылым кучен шоген. Икана огыл тудын нергенат возеныт:<blockquote>''«В атаке  Степанов был впереди, увлекая за собой товарищей. Раненный в ногу, решительно отказывался покинуть поле боя… Таков он, наш военкор!»'' </blockquote>Тыгак «Марий коммуна» да «Марийская правда» республикысе газетлашке возен шуктен. Кум почеламут книгаже лектын: «Клятва» (1942), «Родина верч, Сталин верч» (1943), «Патыр-шамыч» (1945). Произведенийлаште тудо совет калыкан фронтысо да тылысе подвигшым але марте нигунам уждымо-колдымо кӧргӧ вий-куатшым моктен воза. Сеҥымашлан ӱшан йоҥгалтеш тудын кажне почеламутыштыжо. Садланак сар жапысе возымо шуко почеламутшо утларак публицистике сынан. 

1941 ийыште СССР писатель ушемышке пурен. 

1944 ийыште КПСС член лийын. 

Сар пытымек, 1946-1951 ийлаште Максим Степанович «Марий коммуна» газет редакцийыште литпашаеҥ да пӧлка вуйлатышылан ыштен. 

1951-1954 ийлаште КПСС ЦК пеленысе Высший партийный школышто тунемеш. Поэт творческий пашажым эшеат вияҥда, шуко ойлымаш ден почеламут, поэме ден йомак сборник-влакым савыктен луктеш.

1974 – «Марий АССР-ын калык поэтше» чап лӱмым пуеныт.

1984 – РСФСР Верховный Совет Президиум Чап грамотыж дене палемдалтын.

1985 – II степенян Отечественный сар орденым пуэныт.

Тыгак Марий Эл республике да Татар АССР-ын парламентыштын Президиумышт грамот дене палемденыт. Тылеч посна правительствын, тӱрлӧ писатель ушемын, ведомствын Чап грамотым налын.

Макс Майн ош тӱням 5 май 1988 ийыште коден каен. Пытартыш кечылаже нерген Светлана ӱдыржӧ шарналта:
{{Cquote|
Тудо, камвозын, чотак эмганымыжлан кӧра шуко жап кынел кертде кийыш. Но нигунамат кечкыжын, мемнан тургыжландарен огыл. Авам дене, шкетшым коден, сад-пакчаште але моло вере каенна гынат, чытенак киен. Кеч-мыняр йӧсӧ лийын гынат, мемнам вурсен огыл. Пӧртылмекына, кушто лиймына, мом налмына, сад-пакчаште емыж-саска могайрак, радамын йодыштын, чыла палымыже шуын. Спецбольницын врачше-влак ик кечын гына терген, «Тендан шӱмда кеч эрлак сандалыкыш чоҥештышаш космонавтын гай» манын лыпландарен кодышт. Эрлажланак колыш. Тиде Ленинский печать кечын, 1988 ий 5 майыште, лие, а кок кече гыч, 7 майыште, Радио кечын, Турун шӱгарлаш тойышна. Моткоч ушеш кодшо кечылаште илыш дене чеверласыш…}}

== Ешыже ==
Пелашыже, Ольга Иосифовна Яковлева (Степанова) 1920 ий  сорла тылзын 14 кечыштыже Шернур район Пӱнчерйымал ялеш шочын. Илыш корныжым корректор семын тӱҥалын да ӱмыржӧ мучко ты пашам ыштен. Пытартышлан чӱчкыдын черланен, вара шинчаже ужмым чарнен. 2005 ий ӱярня тылзын 15 кечыштыже илыш дене чеверласен.

Кугурак икшывыже, Диана Максимовна Степанова, - юрист. Кок йочаже уло – Ольга ден Максим.
[[Файл:Макс Майнын ешыже .jpg|мини|Макс Майнын ешыже]]
Изирак икшывыже, Светлана Максимовна Чайка, - экономист. Наташа ӱдыржӧ уло.

  [[Файл:Макс Майн Сеҥымаш кечын 1980-ше ийлаште.jpg|мини|Макс Майн Сеҥымаш кечын 1980-ше ийлаште]]
<gallery widths="480" heights="351">
|Шола гыч пурлашке (икымше радам): Тыныш Осып, С. Вишневский, С. Николаев, М. Майн, (кокымшо радам): К. Васин, В. Колумб, А. Юзыкай да А. Волков
|Шола гыч пурлашке: писатель-фронтовик-влак Н. Лекайн, С. Вишневский да Макс Майн 
|Шола гыч пурлашке (шинчат): пелашыже Ольга Иосифона, Макс Майн, Диана ӱдыржӧ. Шогат: Светлана ӱдыржӧ, Ольга ден Наташа уныкаже-влак (1970-ше ийла)
</gallery>

== Сылнымут корныжо ==
М. Майн сылнымут корныш 1920 ийла мучаште шогалын. Ончыч Йошкар-Оласе марий шымияш школышто тунеммыж годым пырдыж газетлашке возен шоген. Южо возымо текстшым шке лӱмжö дене савыктен огыл (мутлан, «Пӱкш»). Шымияш школышто тунеммыж годымак журналеш кок почеламутшо лектын – «Олий», «Чавайн йолташлан». Икана, уремыште ужмекышт, артист Пӧтр Пайдуш тудлан тыге каласен:<blockquote>«М. Степанов тый улат мо? Журналеш лекше почеламутетым лудым. Оҥайын возенат, мылам келшыш».</blockquote>Кумлымшо ийла гыч тӱҥалын, М. Майн пытартыш шӱлышыжӧ марте марий сылнымутым вияҥдымаште тыршен. Тиде жапыште шуко почеламутым, ойлымашым, статья, очерк-влакым возен. Тыгак тудо пьесе ден поэме-влакын авторжо семын палыме лиеш. Йомак ден балладымат савыктен. Чылаже 20 утла книгаже марла да 7 книга рушла савыкталтыныт.

1934 ийыште икымше книгажым возен – тиде «Шольымын возымашыже гыч». Тудым марий калыкын йӧратыме писательже С. Чавайн редактироватлен. Тиде ийынак «Ямде улына» ойлымаш книгаже савыкталтын. Филологий шанче кандидат С. Черных нине книга-влак шотышто возен:<blockquote>«Каласаш кӱлеш, поэтын тунам возымо ятыр произведенийже жап тергымашым чытен огыл. Нуно але риторика да лозунг сынан, сылнылак шотышто кукшо лийыныт, садланак шукертсе газетласе пурак коклаш йомыныт…»</blockquote>1939 ийыште поэтын икымше почеламут сборникше лектын. Тыште поэт шочмо-кушмо элым да Марий кундемым моктен мура, социализмым чоҥышо совет калыкын патырлыкше тудын чон-кумылжым сымыстара. Совет саман жапыште уэмше марий ялын тӱсшым да илыш корныжым сӱретлымаш М. Майнын тӱҥ темыже лийын.

Марий поэзийын келге шонымашан, куатле шӱм тулан йӱкшӧ поснак сар жапыште шуаралтын, пеҥгыдемын. Сар тӱҥалмеке, икымше кечылаштак, поэт «Марий коммуна» газетеш фашизмым кырен шалаташ ӱжшӧ у почеламутым савыкта, рушла гыч А. Суриковын, В. Лебедев-Кумачын возымыштым кусара.

Поэт совет калыкын илышыжым чапландара. Совет Ушемыш тӱрлӧ калык-влакын келшен илыме, элын у илыш корныш шогалме нерген куанен воза. Тиде Маргизыште савыкталтше тыгай сылнымут книгалаштыже раш палдырна: «Патырлык нерген муро», «Почеламут-влак». 1952 ийыште Макс Майнын рушла «Гусли поют о счастье» сборникшым Москосо «Советский писатель» савыктыш луктын.

Макс Майнын творчествыштыже кугу верым сар жап налеш. Шукыжым тудо сарын кышаже, ӱмыреш коржшо тошто сусыр тынысле илышын тушманже-влак нерген воза. Поэтын лирике геройжо фашист кашак ваштареш пырля кредалме фронтысо йолташыже-влакым шарналта. Тудын койыш-шоктышышт, кӧргӧ шижмашыжт гоч совет еҥын характержым ончыкта да иктешла. Тыгай произведенийлаште эртыше кугу сарым, война деч варасе у илышым сӱретлымаш тыныслык, эрык да пиал верч кучедалме теме дене пеш чак кулдалтын.

Макс Майн Марий кундемын коммунизм корныш шогалмыжым Совет Элын ямже дене иктышке уша. Тидын нерген 1964 ийыште лекше «Марий мланде» почеламут сборникше каласкала:

Мланде йӱк – кӱсле кылым моштен темдалмаш,

Шӱвырнам оҥарен, шокталтен моштымаш.

Мландын йӱкшӧ – пеледыш лыжган пеледмаш,

Пасуэш кушшо шурнын лойген тайналтмаш.

Мландын йӱкшӧ – пушеҥге лышташ лӱҥгалтмаш,

Эн мотор кайыкнан чарныде мурымаш.

Мландын йӱкшӧ – мемнан пӱтынь калыкын йӱк.

Мландын йӱк – заводнан, фабрикынан лӱшкымаш,

Электрический станций-влакнан волгалтмаш.

Мландын йӱк – космонавтын лӱдде кӱзымаш,

Планет йыр савырнен, чоҥештен пӧртылмаш.

Мландын йӱк – коммунизмыш виян тошкалмаш,

Шӱмбел Ленинын знамям нӧлтен ошкылмаш.

Макс Майн Кугу Сар деч вара тыгак шке вийжым драматургий жанрыштат терга. 1964 ийыште Йошкар-Оласе калык театр тудын «Тул вошт» драмыжым шынден, а Марий республикысе курчак театрлан поэт «Ший памаш» (1966), Кӱтӱчын ӱдыржӧ» (1968), «Айдар» (1970), «Илен рывыж иге» (1972) пьесе-йомаклажым пӧлеклен. 1971 ийыште М. Шкетан лӱмеш Марий музыкально-драматический театрын артистше-влак Максим Степановичын возымо ик эн кугу произведенийжым – кум кыдежан «Ануш» драмыжым – модын ончыктеныт.

Тыгак поэт йоча литератур вияҥдымашке шуко вийым пыштен. «Кудывечым кӧ ӱштын» (1959), «Коремыште» (1963), «Пионерий ошкылеш» (1967) ойлымаш сборникше-влак, Москосо Детгизыште рушла «Пуговица» (1960), «Кто подмел двор» (1964), В. Муравьев дене пырля ямдылыме «Заветный родник» (1961) йомак-влак книгаже савыкталтыныт.

1973 ийыште «Тукымын семже» сборникше савыкталт лектеш. Тышке тӱрлӧ жапыште тӱрлӧ темылан возымо произведений-влак пуреныт. Формо да жанр шотышто нуно тӱрлӧ улыт – почеламут дене пырля балладым, поэмым, мурым ужаш лиеш. Содержаний могырымат, возымо жап денат нуно Совет элын, марий калыкын илышыж гыч кумда пагытым авалтат, поэтын чумыр творчествыже гыч ойырен налме произведений-влак улыт.

Автор тыгак балладе жанрлан кугу верым ойыра да тиде сылне лирике жанрым марий поэзийыште пеҥгыдемдаш шуко вийым пышта. «Йошкар знамя нерген балладе», «Волгоградысе тополь» да молат тыныс илыш, эрык верч уло усталык, уло кӧргӧ чон-кумыл дене возеымо улыт.

Поэтын мыскара умдыжат пӱсӧ. Тудо общественный да еш кокласе илышым лугышо тӱрлӧ порволышашлык, кӱлдымаш койышан еҥ-влакым – бюрократым, йӱшым, арамлогарым – почка.

«Келшымаш аршашыш» «Балтик серыште», «Туркмен», «Чуваш», «Карел», «Грузий», «Башкир», «Мордва», «Узбек», «Таджик» поэтический цикл-влак пурат.

Газет редакцийште пашам ыштымыж годым шуко статьям, корреспонденцийым, очеркым, фельетоным, сценкым возен.

Макс Майнын творчествыжлан кушкаш кусарыме пашат чот полшен. Нылле ий наре шочмо калыкын сылнымутшым пойдарыше-влак радамыште лийын, тудо руш да моло иза-шольо поэт-влакын шуко мурсаскаштым марий йылмышке кусарен: А. Пушкиным, М. Лермонтовым, Н. Некрасовым, М. Исаковскийым, А. Сурковым, Д. Бедныйым, С. Маршакым, С. Михалковым, Ш. Руставелиым, Т. Шевченком, Д. Джамбулым, М. Рыльскийым, М. Джалильым, Г. Тукайым, Я. Райнисым, Я. Купалым, Э. Межелайтисым, П. Хузангайым, А. Кешоковым, Г. Гейным, Эмми Сяом да тулеч молат.

Макс Майнын эн сай произведенийже-влак руш йылмыш, тыгак татар, мордва, удмурт, башкир, чуваш, эстон йылмыш кусарыме улыт.

== Сылнымутшо ==
[[Файл:Книгаже.jpg|мини|Книга ком]]

===Книга-влак===

*Шольымын возымашыж гыч : тунемше пионер нерген ойлымаш [Записки брата : рассказ о пионере]. Йошкар-Ола, 1934. 40 с.
*Ямде улына : икшыве-шамыч нерген ойлымаш [Всегда готовы : рассказы о детях]. Йошкар-Ола. 1934. 36 с.
*Пеледше мланде : стих-шамыч сб. [Цветущая земля : стихи]. Йошкар-Ола, 1939. 80 с.
*Клятва : почеламут-шамыч [Стихи]. Йошкар-Ола, 1942. 44 с.
*Родина верч! Сталин верч! : почеламут-вл. [За Родину! За Сталина! : стихи]. Йошкар-Ола, 1948. 52 с.
*Патыр-шамыч : почеламут сб. [Богатыри : сб. стихов]. Йошкар-Ола, 1945. 48 с.
*Патырлык нерген муро : почеламут-шамыч [Песня о мужестве : стихи]. Йошкар-Ола, 1949. 80 с.
*Мир верч, cap ваштареш : почеламут-вл. [За мир против войны : стихи]. Йошкар-Ола, 1952. 84 с.
*Кудывечым кӧ ӱштын? : ойлымаш-вл. [Кто подмел двор? : рассказы]. Йошкар-Ола, 1959. 24 с.
*Почеламут-влак [Стихи]. Йошкар-Ола, 1960. 112 с.
*Коремыште : ойлымаш-вл. [В овраге : рассказы]. Йошкар-Ола, 1963. 28 с.
*Мландын йӱкшӧ : почеламут-вл. [Голос земли : стихи]. Йошкар-Ола, 1964. 96 с.
*Ший памаш : пьеса-вл. [Серебряный родник : пьесы]. Йошкар-Ола, 1966. 80 с.
*Салтакын ужмыжо : фронтовикын блокнотшо гыч [Глазами солдата : фронтовые записи]. Йошкар-Ола, 1967. 72 с.
*Пионерий ошкылеш : ойлымаш ден йомак-вл. [Пионерия шагает : рассказы и сказки]. Йошкар-Ола, 1968. 84 с.
*Тукымын семже : почеламут, баллада, поэма [Meлодии поколения : стихи, баллада, поэма]. Йошкар Ола, 1973. 144 с.
*Ануш : пьеса, ойлымаш, шарнымаш [Аннушка : пьесы, рассказы, воспоминания]. Йошкар-Ола. 1975. 176 с.
*Кӱтӱчын ӱдыржӧ : йомак пьеса-вл. [Дочь пастуха : пьесы-сказки]. Йошкар-Ола, 1977. 116 с.
*Тӱжем йолташ : ойлымаш-вл. [Тысяча друзей : рассказы]. Йошкар-Ола, 1978. 76 с.
*Волгыдо урем : почеламут, баллада, муро [Светлая улица : стихи, баллада, песни]. Йошкар-Ола, 1981. 184 с.
*Тулан кӱкшака : очерк, шарнымаш [Огненная высота : очерки, воспоминания]. Йошкар-Ола, 1984. 192 с.[[Файл:Книга ком.jpg|мини|Книга ком]]

===  Вес йылмылаш кусарыме произведений-влак ===

==== Книга-влак ====
* Гусли поют о счастье: стихи. М., 1952. 108 с.
* Пуговица: рассказы / пер. на рус. В. Муравьева. М., 1960. 16 с.
* Заветный родник: рассказы по мотивам мар. легенд и преданий / В. Муравьев, М. Майн. Йошкар-Ола, 1961. 64 с.
* Кто подмел двор? Рассказы / пер. на рус. В. Муравьева. М., 1964. 48 с.
* Пуговица: рассказы / пер. на укр. Киев, 1964. 16 с.
* Человек-богатырь: стихи и поэмы. Йошкар-Ола, 1970. 76 с.
* Подарок для друзей: рассказы / пер. на укр. Киев, 1974. 32 с.
* Кто подмел двор? Рассказы / пер. на рус. В. Муравьева. М., 1974. 48 с.
* Кузнец-удалец: стихи / пер. на рус. Е. Благининой. М., 1980.

==== Посна произведений-влак ====
* Весточка: стихи / пер. на рус. А. Коренева // Великая Отечественная. Т. 2. М., 1970. С. 487.
* Когда же я свадьбу снаряжу? Стихи / пер. на рус. Г. Горностаева // Песнь любви. Т. 2. М., 1972. С. 121.
* Последние дни в Берлине / пер. на рус. А. Некрасова // Бойцы нашей батареи: рассказы писателей – участников Великой Отеч. войны. М., 1974. С. 428–432.
* В час передышки / пер. на рус. А. Мосунова // Ради жизни на земле: стихотворения о Великой Отечественной войне. М., 1975. С. 145.
* Весточка; Советская улица / пер. на рус. А. Казакова // 60 лет советской поэзии. Т. 3. М., 1977. С. 273–274.
* Сын России: стихи / пер. на рус. М. Головенчица // Братство. Л., 1982. С. 234–235.
* Весточка: стихи / пер. на рус А. Коренева // Победа: стихи военных лет. М., 1985. С. 297; Стихи о Великой Отечественной войне. Кн. 1. М., 1985. С. 5.

==Илышыже да сылнымутшо нерген литератур==

=== Библиографий ===
* Авипов А. Райгазет гоч – сылнымут аланыш // Марий Эл. 2002. 11 июнь.
* Анисимов Э. Голос Земли // Мар. правда. 1999. 6 авг.
* Васин К. По зову земли // Мар. Правда. 1997. 11 июля.
* Галкина В. Певец деревни // Мар. Правда. 1997. 11 дек.
* Егоров В. Самырыклан возаш – кугу пиал // Кугарня. 1998. 5 июнь.
* Исиметов М. Рейхстагеш лӱмжым возен // Арслан тукым. Йошкар Ола, 1985. С. 218–235.
* Китиков А. Кырмен кушкын // Марий Эл. 1998. 11 июль.
* Китиков А. Саскаже лыҥ веле // Марий Эл. 1993. 7 июль.
* Колумб В. Талукаш мурпашанам иктешлен // Ончыко. 1969. № 2. С. 108.
* Любимов В. Пÿрымашлан ом öпкеле // Марий Эл. 1998. 2 июль.
* Майн М. Мый тыге кушкынам // Ончыко. 1984. № 5. С. 103–105.
* Макс Майн: к 100-летию со дня рождения: материалы к биобиблиографии [буклет] / Нац. библиотека им. С.Г. Чавайна. Йошкар-Ола, 2014. 48 с.
* Макс Майн // Писатели Марийской АССР: биобиблиогр. справочник. Йошкар-Ола, 1988. С. 165–171.
* Макс Майн // Писатели Марий Эл: биобиблиогр. cправочник / сост. А. Васинкин, В. Абукаев и др. Йошкар-Ола: Мар. кн. изд-во, 2008. С. 385–388.
* МБЭ. Йошкар-Ола, 2007. С. 223.
* Пирогов Г. Сылнымут аланым йöратен // Марий Эл. 2003. 12 июнь.
* Поэт, салтак, тыныслыкым моктен мурышо // Ончыко. 2004. № 7. С. 66–70.
* Савицкий В. Командир штурмовой группы: очерк // Ночь перед парадом. М., 1970. С. 172–175.
* Тимиркаев А. Поро ача, поэт // Ончыко. 1994. № 8. С. 117–123.
* Чайка С. Сылнымутын патыр эргыже: Марий АССР-ын калык поэтше М. Майнын шочмыжлан 8 августышто 100 ий темеш / вашмутланымаш: Борис Шамиев – Светлана Чайка // Ончыко. 2014. № 7. С. 30–40.
* Черных С. Патыр калыкын мурызыжо // Ончыко. 1974. № 4. С. 78–82.
* Черных С. Певец богатырской мощи народа // Восхождение. Йошкар-Ола, 1984. С. 155–168.

=== Шанче паша-влак ===

==== С.Я. Черных. Патыр калыкын мурызыжо (ужаш-влак) ====
<…>

«Ануш» драмыште Кугу Отечественный сар жапысе геройла кредалше марий ӱдыр ден рвезе-влакын образыштым сӱретла. Пьесыште сарын эн неле 1941 ийысе шыже годсо событийлажым ужаш лиеш. Тӧр огыл вашпижмаште герой-патриот-влак эрык да пиал верч колат, але сусыргат. Но политрук Мамаевын вуйлатыме салтак-влак шке верыштышт пеҥгыдын шогат. Тиде сӱретым пьесыш пролог семын пуртымо. Тудо герой-влакын образыштым, тауло пашаштым рашемда, нунын немыч тылыш кузе логалмыштым умылаш йӧным ышта. Пьесын действийже немыч-влак кидыш жаплан логалше изи совет олаште да партизан-влакын чодырасе лагерьыштышт вияҥ толеш. Конфликтше пӱсӧ, социальный сынан. Партизан базыште фашист-влаклан ужалалтше, аяр кишке

гай чонан предатель Орлов чоялана, а каратель-влак коклаште лӱддымӧ совет патриотка, марий калыкын чолга ӱдыржӧ Атлашкина Ануш пашам ышта.

Драмыште кок социальный вий – кечан кече гай социализмым да чума чер гай фашизмым ончен куштышо еҥышт, кок идеологий – коммунистический ден фашистский – ваш тӱкнат да илаш-колаш кредалыт. Тиде кучедалмаш герой-влакын действийышт, сӱретлыме событий-влак гоч раш коеш. Автор ятыр образым чоҥен – совет партизан, фашист кашак, шке элыштым ужалыше йырнык предатель-влак, молат. Нунын кокла гыч шукышт кокымшо план дене сӱретлалтыныт.

Пьесын тӱҥ героиняже – Атлашкина Ануш, кӧргӧ виян чонан, поро кумылан, волгыдо илышлан куанен илыше марий ӱдыр. Тудо фельдшерско-акушерский школым тунем пытара, сар тӱҥалмек, шочмо элжым аралаш кая. Ануш фронтышто неле вашпижмашлаште лиеш, сусыр-влакым эмла, авыралтше моло боец дене пырля тушман тылеш кодеш. Партизан лагерьыште улмыж годым тудо ялт вучыдымын йӧратыме таҥже Мамаевым вашлиеш да алал кумылын куана. Варажым лӱддымӧ марий ӱдыр, фашист-влак коклаште разведчицылан ыштен, совет командованийын заданийжым шуктен: тушманын планжым ончылгоч пален налаш тыршен, оккупироватлыме олаште мом лиймым эскерен. Тудо илымаш ден колымаш коклаште коштын, шочмо элже, калыкше верч шке илышыжымат пуаш ямде лийын. Немыч-влак, ондалалтмыштым палымек, совет разведчицым арестоватлат да пеш шучкын индырат, колымаш дене лӱдыктылыт. Но пеҥгыде койыш-шоктышан, кӧргӧ ӱнаран совет патриоткым нимогай осал вият чактарен ок керт.

Пьесыште кугу верым партизан отрядын командирже Мамаевлан ойырымо. Тудо тыныс илышыште тыматле койышан, но неле сар пагытыште Ануш гаяк чолга, лӱддымӧ, шке йолташыже-влакым тушман дене талын виян чактарен ок керт.

Моло образат лудшын але ончышын ушешышт кодыт: партизан отрядын коммисарже, а сар деч ончыч институтын туныктышыжо Гусев – илышым, калык кумылым пален моштышо айдеме; чодыра орол Ерофеев – койыш-шоктыш дене изиш торжа, шуко мутланаш йӧратыдыме еҥ, но чонжо дене моткоч поро, чумыр вийжым, моштымашыжым тушман ваштареш кредалмашлан пуа, партизан-влаклан чот полша. Фашист кашакын да нунылан ужалалтше-влакын (полицай, провокатор, т.м.) тӱсыштым автор чын ончыкташ тыршен. Нунын коклаште: кӱшыч колтымо приказ почеш гына илыше майор Штейнер, шке начальникше гаяк чоя, фанатик койышан лейтенант Гренер, провокатор Орлов, оккупант-влаклан ужалалтше бургомистр Лукин-Бережной, полицай Смердов – мемнан шӱм-чонышто ужмышудымашаш кумылым ылыжтат, шыдым луктыт.

Пьесыште ситыдымаш ден тӧрсер-влакат уке огытыл. Макс Майн тӱрлӧ йыжыҥан образым чоҥымо нерген шагал шона. Тӱҥ герой-влак кушкын да вашталт толмаште ончыктымо огытыл, сар жапысе тӱрлӧ событий ден действий пьесыште ончыл верышке лектыныт да герой-влакын шӱм-чон, уш-акыл илышыштым шойыштат. Адак Кугу сарыште кучедалше марий салтак-влак фронтышто, шке тошкемыштышт коштмо семынак, икте-весе дене пеш ващке вашлийыт. Туге гынат «Ануш» пьеса марий драматургийым пойдараш полшен. Ме тыште нигунам мондаш лийдыме тӱтан пагытым, чолга паша дене чапаланыше лӱддымӧ герой-влакым ужына.

<…>

Макс Майн йоча уш-акылым, шӱм-чоным, койыш-шоктышым сайын пала да шке произведенийлаштыже моштен сӱретла. Теве поэтын ты шотышто «Пионерий ошкылеш» (1967) книгажым налына. Тудо кок ужаш гыч шога. Книга тӱҥалтышыште улшо кӱчык, но оҥай очеркыште автор шкенжын йоча годсо илышыже, Медведево районысо ял гыч Йошкар-Оласе шымияш школыш тунемаж толмыжо, мурпого пашам тӱҥалмыж нерген каласкала. Ме  тыште колымшо-кумлымшо ийласе йоча-влакын илышыштым, тунеммыштым ужына. Изинек ача деч посна кушшо рвезе Совет властьлан кӧра волгыдо корнышко лектын, шочмо калыкын мурызыжо лийын. 

Икымше ужашышке пурышо латик ойлымашыште писатель йоча-влак коклаште совет патриотизм ден коллективизм, тӱрлӧ калык-влак коклаште иза-шольыла келшымаш да пашам йӧратыме кумыл кушмым раш ончыкташ тырша. Теве оласе ик школын пионерже-влак вожатый вуйлатыме почеш рушарнян кӱртньӧ пудыргым погат, государствылан пуат. Икмыняр жар гыч нуно, моткоч куанен, тыгай уверым налыт: йоча-влакын йодмышт почеш завод автобусым ыштен. («Пионерий ошкылеш»)

Ялысе школьник-влак Петя ден Митя, кружокыш коштын, радиопашан мастарже лийыт. Нуно шкеныштын приемникыштым веле огыл олмыктат, но пошкудыштланат полшат, мастар улмышт дене нуным ялт ӧрыктарат («Инженер-влак»). Митя туныктышын йодмыж почеш шке классшылан журналым, тетрадьым опташ моткоч мотор шкафым ышта. Столяр пашалан тудо шкенжын «шӧртньӧ кидан» ачаж деч тунемын («Столярын эргыже») Ик ойлымашыште йоча выставкым ыштыме нерген шонымаш шыҥдаралтын. Чынак, школышто, районышто, республикыште ий еда тыгай выставка-влак йоча-влакын ямдылыме эн сай ӱзгарым ончыктен, нунын творчествыштым вияҥдыме куатле йӧн лийын кертыт ыле. 

Марий рвезе Мигыта, коньки дене мунчалтышыжла, вучыдымын, вӱдыш пурен каен. Тудым колымаш деч татар рвезе Нургалий ден руш йоча Ваня Копылов утарат («Кумытын»). Кумшо классыште тунемше Илыша Свиридован аваже чот черланен. Чумыр озанлык паша йоча ӱмбаке возын, садлан Илюша тунеммаште почеш кодаш тӱҥалын. Тудлан мӧҥгысӧ сомылым виктараш чумыр класс полша («Илюша»). Ефим лӱман изи ньога тунемше влак-дене пырля пушеҥгым куанен шында, а вара каза ден ушкал-влак тошкен, кочкын ынышт пытаре манын, часовой семын орола («Часовой»)

«Презе», «Кӱтӱчӧ рвезе» ойлымаш-влак тӱрлӧ вольыкым, янлыкым поро кумылын пагалаш туныктат. Аважын йодмыж почеш, эргыже чолга презылан Заря лӱмым пуа, а вара шкежат тудым ончаш тӱҥалеш («Презе»). Ваня, латкок ияш тунемше, кеҥежым вольыкым кӱтен, тиде профессийын шуко «тайныжым» пален налын. Икана тудо презым колымаш деч утарен, колхоз вуйлатыше Ванялан благодарностьым увертарен («Кӱтӱчӧ рвезе»).

Но ситыдымашым ончыктыман: южо ойлымашым кукшо йылме дене возымо да конфликтышт лушкыдырак.

Кокымшо ужашашке пурышо кум поэма-йомак ден кок басньым («Кӱслезе», «Пиал нерген сказаний», «Айдеме-богатырь», «Кутко сӧй», Ӱпрам агытан») йоча-влак веле огыл, кугу-влакат куанен лудыт.

Нине произведенийлаште Макс Майнын мурпашаштыже тыгай кугу ойыртем палемдалтын – ятыр поэма ден почеламутшылан сюжетым тудо марий калыкын устный творчествыж гыч налеш да нуным шке семынже вияҥда, пойдара, у илышлан келшен толшо шонымашым шыҥдараш тырша. Тиде шотышто поснак «Айдеме-богатырь», «Кӱслезе», «Пиал нерген сказаний» поэма-йомак-влакым палемдыман.

«Айдеме-богатырь» поэмым Максим Степанович кугу сар деч ончычак возен, эн ончыч тудо «Марий коммуна» газетеш савыкталтын ыле. Кудлымшо ийлаште автор шке произведенийжым икмыняр тӧрлатен, уэмден. Поэт тыште пӱтынь мланде шарын озаже улшо, пӱртӱсым сорлыклышо, йырым-йырысе вер-шӧрын тӱсшым уэмден, вашталтен толшо Айдемым, тудын куатле уш-акылжым чапландара. Вет Айдеме да тудын ыштыме ушан куралже-влак полюс кӱжгӧ ийым пудыртылыт, кечын куатшым шке кӱлешлан кучылтылыт, мардежын вийжым сорлыклат, мланде кӧргыш шеҥын пурат, мучашдыме Сандалыкыш чоҥештат.

«Кӱслезе» поэмыште марий Садкон образшым сӱретлыме. Незер кресаньык ожно эреак пиал нерген шонен, ӱмыр мучко тудым кучалын, но ик ганат вашлийын огыл. Йӱд-кече пашам ыштен гынат ,пайдаже сут поянлан веле лийын. Но незерын илышыштыже ик куан лийын – кумыл нӧлтын кӱсле дене йӧратыме сем-влакым шоктен. Шоҥго еҥ туге устан, сылнын шоктен – чумыр пӱртӱс тудым колыштын. Икана, кӱсле семым колын, тӱрлӧ чодыра янлык-влак – мераҥ, рывыж, пире, ур, маска – кудал толыныт, незерлан тауштен, кертдымышт семын илышыжым саемдаш полшеныт. Тыге уста кӱслезын шоҥгылыкшо икмыняр куштылемын, пытартышым кечылажым айдеме семын илен эртарен. Тудын пиал да волгыдо ончыкылык нерген мурыжо-влак тукым гыч тукымыш кусненыт. Поэмын тӱҥ идейже тыгай: рвезе калыклан кугурак тукымын тале кредалмаште, неле пашаште сеҥен налме эрык ден пиалым шинчасортала аралыман да эреак шукемден толман. Поэма эрвелысе поэзийыште кумдан шарлыше классический газель дене возымо. Макс Майн тиде йӧным моштен кучылтын.

«Пиал нерген сказаний» поэмын негызышке кум изак-шоляк нерген йомак возын. Ачашт нунылан колымыж деч ончычак волшебный мундырым пӧлеклен. Тиде сюжетым кучылтын, умбакыжым поэт шке произведенийышкыже реалистический, илыш вияҥ толмо дене келшыше содержанийым шыҥдарен. Кум изак-шоляк шуко жап мундыра почеш пиалым кычал коштыныт, кугу олалаште, тора яллаште, пич чодыраште лийыныт. Чыла вереат нуно иктым гына ужыныт: шемер калык кул семын ила, поян озалана, осаллана. Шуко коштмеке, нуно Петроградыш Ленин деке толын лектыныт. Ленин кум изак-шоляклак калык пиалын «секретшым», кушто улмыжым ончыктен да тушман ваштареш кучедалаш туныктен. Волгыдо илыш верч кредалше-влак радамыш шогалын, нуно Ленинын идейжым мер калык коклаште шараш полшат. Ленинын вуйлатымыж почеш Российыште пролетарский революций сеҥен. Шемер калык, поян ден тӧра-влакым сӱмырал шуэн, властьым шке кидышкыже сеҥен налын, эрык ден пиалым тиде кучедалмаште муын.

Устный творчествын традицийжылан эҥертен, Лениным поэмыште калык вождь, моткоч ушан, тыглай еҥ семын сӱретлыме. Тудын образше йомакысе сынан огыл, илыш дене келшен толшо, но утларак общий мут дене ончыктымо. Макс Майнын калык йомак негызеш возымо поэмыже-влак марий литературым содержаний да формо шотыштат пойдареныт.

<…>

''Ончыко. 1974. № 4. С. 78-82.''

== Кылвер-влак ==
* [http://publ.lib.ru/ARCHIVES/M/MAYN_Maks/_Mayn_M..html Макс Майн.]{{ref-ru}}
* [https://www.livelib.ru/author/387129-maks-majn Макс Майн.]{{ref-ru}}
* [http://gor-sobry-ola.ru/regulatory/projects/482/3584/ Об установке мемориальной доски Максу Майну (Степанову Максиму Степановичу), народному поэту Марийской АССР.]{{ref-ru}}

==Негыз==
* Колумб В. Талукаш мурпашанам иктешлен // Ончыко. 1969. № 2. С. 108.
* Майн М. Мый тыге кушкынам // Ончыко. 1984. № 5. С. 103–105.
* Макс Майн // Писатели Марий Эл: биобиблиогр. cправочник / сост. А. Васинкин, В. Абукаев и др. Йошкар-Ола: Мар. кн. изд-во, 2008. С. 385–388.
* Черных С. Патыр калыкын мурызыжо // Ончыко. 1974. № 4. С. 78–82.

== Важ-влак ==
<references />

[[Категорий:Марий серызе-влак]]
[[Категорий:Марий почеламутчо-влак]]
[[Категорий:Марий журналист-влак]]
[[Категорий:Марий АССР-ын Калык почеламутчыжо-влак]]
