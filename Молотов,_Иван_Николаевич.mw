[[Файл:Молотов Иван Николаевич.jpg|right|250px]]'''Молотов, Иван Николаевич''' ([[3 Ага]] [[1940]] ий, [[Шернур кундем]] Кӱчыкэҥер ял — [[9 Ӱярня]] [[1972]] ий, [[Иваново]]) - талантан марий [[семлызе]], кокымшо [[марий]] [[Опера|оперын]] «Элнет» серышозаже.
== Илышкорно==
Иван Николаевич Молотов шочын йорло ешеш. [[Кугу Ачаэл Сар|Сарыште]] ачаже колмо деч вара аван кидыштыже кодыныт кум икшыве, садлан Йываным Арин йоча пӧртыш кодаш логале. Латныл ияш тудо [[И.С.Палантай лӱмеш тӱвыра да сымыктыш колледж|культпросветшкол]]ышко теорий отделенийыш тунемаш пурен,  композицийлан [[Эрик Сапаев]] деч тунемын.  Тыште тудо фортепиано да скрипка дене тӱҥалын шокташ. [[1964]] ийыште культпросветшколым пытармеке Озаҥ кугыжаныш консерваторийыш профессор Н.Г. Жигановын композиций классыш (ондакрак тунемын профессор А.С. Леманын) тунемаш пурен. Консерваторийым пытарыме деч вара Иван Николаевич [[И.С.Палантай лӱмеш тӱвыра да сымыктыш колледж|культпросветшкол]]ыш пӧртылеш, но туныктышо семын. Кеч творческий паша лийын кӱчык, но чолга да лектышан. Тудо шочыктен шуко произведенийым симфонический оркестрлан, камер-семӱзгар да вокал музыкам. Тыгак тудо возен сеемым кок хореографический сӱретлан да латкок спектакльлан. Тӱҥ верым Молотовын творчествыштыже налын опера «Элнет». Тиде кокымшо марий национальный опера Э.Н. Сапаевын «Акпатыр» деч вара. Тудо возалтын [[Чавайн, Сергей Григорьевич|С.Г. Чавайнын]] [[Элнет (роман)|«Элнет» романже]] почеш операн премьерыже [[26 Ӱярня]] [[1971]] ийыште Марий музыкальный театрыште эртен. Талантан марий семлызе Иван Молотов кумло кок ияш годымжо ӱмыр лугыч лийын.

==Кылвер-влак==
* [http://dic.academic.ru/dic.nsf/enc_biography/85242/%D0%9C%D0%BE%D0%BB%D0%BE%D1%82%D0%BE%D0%B2 Иван Молотов нерген "Академик" сайтыште]
* [http://www.marisong.ru/?content=57 «Marisong» cайтыште]
==Тыгак ончо==
* [[Сапаев, Эрик Никитич]]
* [[Ключников-Палантай, Иван Степанович]]
[[Категорий:Марий семлызе-влак]]
