[[Файл:Albertina_Ivanova.jpg|thumb|Альбертина Иванова]]'''Альбертина Петровна Иванова (Аптуллина)''' ([[11 Сорла]] [[1954]]) — [[марий]] [[сылнымутчо]].  Шойдум ялыште, [[Кужэҥер кундем]]ыште шочын.

[[1977]] ийште МарКУ-н йылмышанче факультетшым пытарен.

[[1978]] - [[1983]] ийлаште Марий радион корреспондент ден редакторжо лийын.

[[1983]] - [[1986]] ийлаште «Ончыко» журналыште пашам ыштен.

[[1986]] - [[2003]] ийлаште Марий кнага савыктышын редакторжо гыч тӱҥ директорышкыжо шуын.

1988 ийыште [[Олык Ипай лӱмеш кугыжаныш премийын лауреатше]] лийын.

[[2003]]-шо ий гыч "Савыктыш пöрт" ИМУ-м (ООО "Издательский дом") вуйлата. Икымше почеламутшо-влакым 1970-шо ийлаште серен. «Кечан эрдене» лӱман почеламут книгаже [[1976]]-шо ийын тÿням ужын. Тиддеч вара «Каласынем тылат» (1982), «Шинчаваш ончен» (1988), «Тылат» (1994), «Тенге йнäгем йыла» (1999) лектыныт. Почеламутшо-влакым руш, поляк, немыч, англичан, финн, эстон, туркмен, кукмарий, одо, суас йылмыш кусарыме. [[Йошкар-Ола]]ште ила.

=== Кунам каем, шке ныжылгылыкем ден. ===
<poem>
Кунам каем, шке ныжылгылыкем ден
Чӱктен сорта гай ныжылге куэм,
Тӱрлен пытарыдыме солыкемым
Мый йодын коштшылан пуэм;
Шинчавӱд гай яндар кӱан шергашым —
Йöратымашым палыше еҥлан;
Пытартыш шомакемым, лупс шер гайжым, —
Йомартым чоныш кондышо семлан.
Поран дечын аралыше ужгамым —
Пинегыжым йомдарыше пийлан;
Тӱрвемым кылмыктыше полан тамым —
Кандалге шошым шулышаш ийлан.
Кунам каем шке ныжылгылыкем ден
Сорта гай волгыдо куэм чӱктен,
Ах, ӱмбакетше чон лукем гыч
Адак ончал гына шуктем.
</poem>

=== Йӱд балкон гыч кончыш ===
<poem>
1.
Пошкудо пöрт ӱмбак — аэродромыш
Волтен чапа-шассим, корак шинчеш.
Почешыж весе, кумшо. Йӱд пылпомыш
Йолгалтше неон тул ден волгалтеш.
Цивилизаций нунымат вашталтыш —
Йӱд клубыштышт «тусовка» лач — лӱшкат!
Пелйӱдым мо модман корак тӱшкалан!
У, йот саман пурен пӱртӱсышкат.
2.
Мыят, шассим волтен, аэродромыш
Волем ыле — йоча пагытышкем.
Диспетчер мане: кае лучо омыш,
Волаш Ты Пагытыш игече шот уке.
Да мые — ош корак, пöрдам,
шке шем кавам гыч
Ужам: ош тувыран ачам-авам вучен
Ышт шукто да эше умбак кораҥыч…
…Торжа диспетчер — пагыт, жап кучем!
</poem>

==Куржаш ыле, да огеш колто...==
<poem>
Куржаш ыле, да огеш колто, 
Почешак пижын шӱдырна… 
Коҥгашкемат нигö ок олто. 
…Кö манын: чон кылма, ыра? – 
Ок кылме. Ийсӱса гай налын, 
Кавашке тудын вошт ончалын, 
Пыштем ыле таган воктек 
Тошкалын шалаташ. Уке, 
Ок кылме чон тетла, ок ыре, 
Лач йӱдшö-кече витара: 
Таҥем огеш куане, сыре, 
Ужеш да мыйым – 
Шып торла.
</poem>

==Ах, волгыдо шинчан, уржа ӱпан айдеме...==
<poem>
Ах, волгыдо шинчан, уржа ӱпан айдеме, 
Пелеончалтышым öэрден, 
Пелешӱлалтышын ужатыше кастене, 
Кузе кертам мый воктенет öрде?

Шола кидем шижеш пурла кидетым, 
Коклаштына кеч кумдык – ӱмыраш. 
Кодат мо йöршын мыланем лийде тый, 
Я чекым, шонен лукмым, сӱмыраш?

Нимом от пале, мо суап: чон четлык, 
Пун пыстыл-шонымым тöрлен оптен илаш? 
Я тиде вучышо да лӱдыктышö эрык – 
Тулан да ныжылге тӱрвеш тӱкнен йӱлаш.

А волгыдо шинчаште шем сорта гай 
Туран, кугемын, йодыш ылыжеш. 
…Мый омышто гына тыге шортам чай, 
Кузе ласкан шӱмбел еҥ шыргыжеш.
</poem>

[[Категорий: Марий серызе]]
[[Категорий:Олык Ипай лӱмеш кугыжаныш премийын лауреатше]]
