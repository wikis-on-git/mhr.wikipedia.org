"Кугарня" — [[Йошкар-Ола]]ште марий йылме дене савыкталтше самырык-влаклан [[газет]].

Газет арнялан 1 гана лектеш. Тираж — 2500 экземпляр.

Газет 1991 ий 5 июль гыч лектын шога.
==Кузе шочын==
Колымшо курымын индешлымше ийлаште вашталтыш пагыт лийын: перестройко, гласность,
демократий шӱлыш озаланен. Саде у саман калыклан варажым ятыр нелылыкым
конден. Лач тиде пуламыр саман дене пайдаланен, самырык литератор-влакын
«У вий» ушемышт 1930-шо ийлаште репрессий саман тӱҥалме дене петыралтше
самырык-влакын газетыштым угыч лукташ тӱҥалаш ойым пидын. 

Такшым эше1985 ийыштак саде самырык ушемын активистше-влакын вуйыштышт тыгай газетым лукташ тӱҥалме нерген шонымаш шочын. Студент ден марий интеллигенцийын
самырык да чолга еҥже-влак у газетым почаш кӱлмӧ шотышто кидпалым погаш
калыкыш тутыш лектын коштыныт. Варажым Москошко, тыгак республикысе тӱрлӧ
кӱшыл кабинетлаш, вуйым савен, ик гана веле огыл пурен-лектеденыт. Тудо
жапыште саде суапле шонымашым илышыш шыҥдараш неле лийын.
Пошкырт кундем Мишкан район Тӧҥгак ялышет лудшо-влак дене вашлиймаш. 1992 ий.

1991 ий. Тунам пӱтынь эл мучко вуйлатыше орган-влак Коммунист партий деч ойырлаш тӱҥалыныт. Марий республикыштат сӱрет тугаяк лийын: Верховный Совет ден Коммунист партий реском кундемыште лектын шогышо газет-влакым шке коклаштышт пайленыт. Тыге Верховный Совет рушла савыкталтше «Республика» ден марла лектын шогышо «Марий коммуным» шке шулдыр йымакыже налын. А РСФСР Компартий Марий рескомлан рушла лекше «Марийская правда» газет веле логалын. Тудлан тунам марла лекше изданият кӱлын. Тидлан кӧра «Кугарня» газетлан шочашыже йӧн лектын. Жапым шуйкалыде, Компартий Марий реском у газетым лукташ тӱҥалме нерген пунчалым луктын. Тӱҥ редакторлан Александр Абдуловым пеҥгыдемденыт. А 5 июльышто, кугарня кечын, «Кугарня» газетын икымше номерже калык деке миен шуын. 
==Тӱҥ редактор-влак==
* А.С.Абдулов (1991-1994)
* И.И.Алексеев (1994-1997)
* В.Н.Козлов  (1997-1998)
* Ю.И.Соловьев (1998-2001)
* С.И.Иванов (2001-2002)
* Л.В.Семенова (2002-2003)
* Э.А.Петров (2003-2004)
* А.А.Петров (2004-2010) 
* Матвеев, Михаил Иванович (2010-2015)
* [[Иманаев, Эдуард Аркадьевич]] ([[2015]] ий - кызытсе жап марте)
==Таче==
Тачысе кечылан «Кугарня» газет редакцийыште 13 еҥ пашам ышта. Коллектив самырык. 
«Кугарням» Марий Элыште веле огыл, тыгак Пошкырт, Киров, Одо, Татарстан, Урал кундемлаште изижат-кугужат уло кумылын лудын шогат. Газет самырык-влакын йодмыштым шукташак тырша: лаштыклаштыже кугезе йӱлам арален кодымо шотышто ятыр материалым савыкта, кушкын толшо самырык тукымын илыш ончалтышыжым вияҥдаш полша да Шочмо элым, марий кундемым утыр йӧраташ таратен шога. Тидыже тыгак лийшаш.
==Тыгак ончо==
* [[Марий Эл (газет)]]
* [[Ямде лий (газет)]]
* [[Марий Эл Радио]]
==Кылвер==
* [http://кугарня.рф «Кугарня» газетын сайтше.]

[[Категорий:Калык коклаште увер шарыме йӧн-влак]]
[[Категорий:Марла савыкталтше газет-влак]]
