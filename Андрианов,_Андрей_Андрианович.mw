{{Палыме еҥ
 |лӱм              = Андрей Андрианов 
 |оригинал лӱм   = Андрианов Андрей Андрианович 
 |сӱрет          = 
 |сӱретын лопкытшо           = 200px
 |возымаш          = 
 |шочмаш дене лӱм = 
 |тыршымаш алан = [[мурызо]]
 |шочын    = 24.04.1939
 |шочмо вер   = Кульчубай ял.
 |гражданство      = [[Россий]]
 |йоча-влак             = 
 |чап пӧлек да премий = 
 |сайт             = http://vk.com/pages?oid=-45095220&p=Андрианов_Андрей_Андрианович
 |Commons          = 
}}
'''Андрей Андрианов''' (Кульчубай ял) — марий [[мурызо]], артист.

== Биографий ==
'''Андрей Андрианович''' [[1939]] ийын [[24 апрель]]ыште Башкортостан Мишкан районысо Кульчубай ялыште шочын. Тÿҥалтыш школым шочмо ялыштыже тунем пытарен. Шымияш школым Тымбайыште, а кыдалаш школым Чорайыште тунем лектын.

Школышто тунемме годым визымше класс гычак хорышко да драматический кружокыш кошташ кумылаҥын. Йолташыже-влакын шоктымым колыштын, шкевуя ик радаман тальянка гармоньым шокташ тунемын. А хорышто тудо чÿчкыдын солист семын шкетын мурен. Школыштак моло деч тудо музыканче, мурызо да артист улмыж дене ойыртемалташ тÿҥалын. Умбакыже тиде сомыл-влакым ий гыч ийыш вияҥден толын. 

1958 ийыште, Чорай кыдалаш школым тунем пытарымеке, Йошкар-Олашке толын да [[И.С.Палантай лÿмеш Музыкальный училище|И.С.Палантай лÿмеш Музыкальный училищын]] ямдылалтме отделенийышкыже пурен. Вокал дене тудым педагог Л.Краснов туныктен.

1960 ийыште вокал отделенийын икымше курсшым эртымеке, [[А.В.Луначарский лÿмеш Театр искусство кугыжаныш институт]]ын актёр отделенийышкыже тунемаш пурен. Тиде курсым тунам [[Н. В. Чефранова]] ден [[П. В. Лесли]] вуйлатеныт. 1965 ийыште, тиде курсым тунем пытарымек, [[М.Шкетан лÿмеш Марий кугыжаныш театр]]ыш толын да тыште коло ныл ий пашам ыштен.

1981-1984 ийлаште - театр директорын алмаштышыже, вара угыч сценышке пӧртылеш. М.Шкетан лÿмеш Марий кугыжаныш театрын сценыштыже 80 утла рольым чоҥымек, 1989 ийыште А.Андрианов Республикысе культура училищыште туныкташ тÿҥалын (1989-2005; актер мастарлык предметым вӱден). А 1995 ий гыч — тудо Марий самырык театрыште. Марий самырык театрыште 40 наре рольым модын. Россий Федерацийын культура министерствыже да Россий культура пашаеҥ-влакын профсоюзышт, тÿвыра да сымыктыш аланыште тудын кугу пашажым кÿкшын аклен, Почетный грамота дене наградитленыт.

А.Андриановын мурымо мастарлыкшат ойыртемалтше, тудо республикыштына веле огыл, тыгак öрдыж кундемлаштат калык да эстрада муро-шамычым устан шергылтарымыж дене кумдан палыме. Марий радион фонд гыч жапын-жапын Андриановын мурымыжым коклан кызытат йоҥгалтарат. Тыге Евгений Волковын «Кӧ гын тиде ӱдыр?», «Покто веле, корно сай», Ион Кузьминын «Колызо», «Муро мыскарам мурем», Виктор Газетовын «Гармонист», «Эртем марий Йошкар-Олаште» возымо муро-влакым да молымат ятыр гана колыштмо. 

[[2010]] ий [[16 апрель]]ыште [[Марий Элын Калык артистше]] Андрей Андриановын шӱмжӧ кырымым чарнен.

== Кылвер-влак ==
* [http://vk.com/pages?oid=-45095220&p=Андрианов_Андрей_Андрианович Андрей Андрианов]

[[Категорий:Марий мурызо-влак]]
[[Категорий:Марий Эл Республикын Калык артистше-влак]]
