[[Файл:Васильев В.М..jpg|200px|thumb|В.М. Васильев-Ӱпымарий]]
'''Валериан Михайлович Васильев-Ӱпымарий''' ([[13 Шорыкйол]] [[1883]] — [[3 Кылме]] [[1961]]) — {{comment|сотыеҥ|просветитель}}, шынчызе-энциклопедист,  литератор, филологий шанче доктор, этнограф, фольклорист, сылнымутчо. Валериан Михайлович - шанче степеньым налше марий-влак коклаште икымше улеш. "Марий шанчын ачаже" - лӱмым илымыж годымак пуеныт.
Пошкырт Эл Янаул районысо Тумна ял гыч. Тудын лӱмжым [[Йошкар-Ола]]н ик уремже да МарНИИЯЛИ нумалыт.
Валериан Михайлович - тиде чоклымаш деч варасе лӱм, 1902 ийыште [[Кристиан тын]]еш пурен. Чоклымаш деч ончыч тудо Вастайн Кайсан Темьян (руш. Вастаев Темьян Гайсинович) ыле.

== Илыш корно ==
Пеш уста, тӱрлӧ шӧрынан мастарлыкым ончыктышо, ушан, кугу еҥ. Шкенжын кӧргӧ чон куатшым тӱрлӧ суапле пашаште ончыктен. Тужо тале йылмызе, этнограф, фольклорист, литератор, музыковед. Марий шанчын ачажлан шотлат.
[[1883]] ий [[1 Шорыкйол]] кечын кызытсе Башкортостан (Пошкырт) республикысе Янаул район Сусады – Эбалак (Тумна) ялеш шочын. Шочмыжлан 100 ий темме лӱмеш шочмо ялыштыже тоштерым ыштеныт. Изинекак шочмо йылмыжым, калык поэзийым йӧратен шынден. 
Туныктышо лияш манын, [[Пӱрӧ]] (Бирск) олаш кая да шинчымашым погаш пижеш. Тиде школышто тӱрлӧ вер гыч самырык еҥ-влак лийыныт, йылме ойыртемыштат, калык ойпогыштат икгай лийын огыл.  Валериан Ӱпымарий тидым шижын да тунамак калык мурым, йомакым погаш пижын. Тунам Озаҥ олаште тӱрлӧ калыкын уста эргышт-влак тунемыныт, иленыт, нунын дене палыме лиеш да кылым вияҥден колта. Озаҥ олаште [[1912]] ийыште «[[Марла календарь]]» луктын шоген. Тудым ямдылымаште Валериан Ӱпымарий Павел Петрович Глезденев дене пырля кугу пашам ышта. [[Марий]]-влак кокла гыч Васильев-Ӱпымарий эн ончыч манме гаяк Озаҥ университетыш тунемаш пура. Тыште ученый Бергын полшымыж дене марий муро-влак мутшыге, семжыге возен налеш. Тиде возымо Марий семым шымлымаште таче кече мартеат шке кӱлешлыкшым йомдарен огыл. Кугу шинчымашым погымеке Валерьян Михайлович  тӱрлӧ вере рвезе калыклан шочмо йылме нерген келге, пеҥгыде шинчымашым пуэн шога. Тудо 30-шо ийла мучаште Марий пединститутышто туныктен. Тиде тургым жапыште тудлан шуко йӧсым чыташ логалын: калык тушман семынат титаклаш тӧченыт, поктылыныт, но тиде йӧсӧ жапым сеҥен лектын. Варажым МАрНИИ-ште йылмым шымлен шоген. Тудын кугу суапшым шотыш налын Валериан Михайлович 100 ий темме лӱмеш тиде институтлан тудын лӱмжым пуымо. Тыгак Йошкар-Олаште Валериан Михайлович лӱмеш посна урем уло. Валериан Михайлович 1961 ийыште ӱмыр лугыч лийын.
== Сылнымут паша ==
=== Йоча поэзий ===
Валериан Михайлович эрекак сылнымутым возен шоген огыл. Тудо чылажат икмыняр произведенийым веле серен, но нуно таче кечыланат шкеныштын вийыштым йомдарен огытыл. Кӱчык, икмыняр корно гыч шогышо почеламут-влакым калык мыскара негызеш шочыныт да самырык тукымлан пӧлеклалтыныт. Тудын калык мыскара негызеш «Пырыс ден коля». Идейже: кеч-могай пашаштат чоным тургыжландараш ок кӱл. «Пырыс ден шыл», «Поян веҥе» баснят пеш оҥай, пӱсӧ умдан. В.Ӱ. ик эн чапле, кызытат моткоч кӱлешан «Шочмо йылме» почеламут пеш виян манаш лиеш. В.Ӱ. шочмо йылмын кугу кӱлешлыкшым, вий-куатшым палемден. Шочмо йылме лиеш гын, калыкат илаш тӱҥалеш. Пыта гын, калыкат пыта. Садланак писатель, поэт шочмо йылмым изинекак йӧраташ, тудын дене мутланаш, эреак перегаш ӱжын возен. Тыге  В.Ӱ. кажне шке почеламутыштыжо кӱлешан йодышым тарватен да шымлен лектын. Нунын школышто, йочасадыште кучылташ моткоч пайдале. Шочмо йылме вияндыме шотыштат полша.
== Ойлымашыже-влак ==
Марий йоча прозышто В.Ӱ. шке волгыдо сылнымут кышажым коден. Тудо икшывылан возымо прозылан шочашыже полшен. [[Сергей Григорьевич Чавайн]] дене пырля ӱшанле негызым пыштен манаш лиеш. 1909 ийыште «Марла ойлымаш-влак» сборник лектын. Писательын йочалан лудаш возымо ойлымаш-влак шке тӱсышт дене ойыртемышт уло. Нуно утларакшым калык ойлымаш, мыскара, шулдыран мут-влак негызеш чоҥалтыныт. Автор пеш кӱчыкын икмыняр ой дене гына раш возен моштен. В.Ӱ. тыгак Л. Толстойын, К. Ушинскийын да молынат ойлымашышыштым шочмо йылмыш кусарен. Марий тӱсым пуэн. Икшывылан темлыме кажне изи ойлымаш могай-гынат кӱлешан йодышым шынден, мутлан, «Шултыш кинде» ойлымашыште автор шурным ончен куштымо нерген каласкала илышыште кресаньык пашан пеш кӱлешан  суапле улмыжо палемдалтеш. Йоча-влак кресаньык пашалан модыш гочат кумылаҥыныт. Лач тыгай шонымаш дене «Темрай ден Топкай» ойлымаш шыҥдаралтын. «Мӱкш пакчаште» ойлымаш паша усталык нерген мутым лукмо. Южо произведенийлаште порылык, ончыкылык рвезе тукым нерген шонымаш раш палдырна. Мутлан, «Шоҥгын вашмутшо» ойлымашын геройжо – илалше еҥ. Тудо кушкын толшо тукымлан сайым, порым ыштен кодынеже. В.Ӱ. йоча прозышто мыскарам вияҥдымаште тышен. Айдемын посна  ситыдымашыжым мыскара йӧре ончыктен. Теве «Шамкай куван чывже» ойлымаште опкын койыш ваштареш виктаралтын.
== Лукмо книгаже-влак ==
Марла
# Вес марла книга
# Марла чот
# Тӱрлӧ чер поремдыме
# Марий мут
# Почеламут (кок книга)
# Тӱрлӧ марийын кумалтыш мутышт.
# Марий муро (кок книга)

Руш йылме дене лекше:
# Марий йылмын законжым ончыктымо
# Мужедше, юзо, мужо-годым ойлымо кокла

==Дело федералистов==
[[1931]] ийыште "[[Дело федералистов]]" почмо. Васильевым арестоватленыт. 1932 ийын, Пеледыш тылзын 5-ше кечыныште эрыкым пуеныт. [[1937]] ийыште, вес арест деч ончыч ([[Сталин репрессий]] годым) [[Йошкар-Ола]] гыч шылын, вара [[Марий Эл]]ыш [[1939]] ийыште гына пӧртылтен, адак шанче пашаш пижын, филологий доктор лийын, [[1961]] ийыште колен.

== Тыгеак ончо ==
* [[Сергей Чавайн]]
* [[Павел Глезденёв]]

== Негыз ==
* [[Марий Эл Радио]]н архивыште Наташа Пушкинан ямдылыме материал негызеш возымо.
* Ӱпымарий. Марий мутер. Тӱрлӧ вере илыше марийын мутшым таҥастарен нергелыме кнага. СССР Калык-влак Рӱдӧ савыктыш. Моско, 1926.
* Кондратьев А.А. Марийский ученый и просветитель В.М.Васильев, Уфа, 2009
* Марийская Биографическая Энциклопедия. Валерий Мочаев. Йошкар-Ола, Марийский биографический центр, 2007.
* [http://cholman.pressarb.ru/index.php?option=com_content&view=article&id=408:2009-07-09-10-14-26&catid=6:2008-11-18-12-19-07 Чолман газет. "Марий наукын ачажлан бюстым шогалтышт"]


[[Категорий:Марий сотыеҥ]]
[[Категорий:Палыме еҥ-влак]]

[[mrj:Васильев, Валериан Васильевич]]
