[[Файл:Ohotnik.jpg|200px|thumb|[[Сонарзе]] [[пий]] дене [[мераҥ]]ым кучен]]
'''Сонар''' ({{lang-ru|''охота''}}) — [[янлык]]ым але [[кайык]]ым кычалмаш, поктымаш да кучымаш. Кызыт сонарышке палемдыме верыште гына кошташ лиеш – кеч [[пычал]], кеч {{comment|атер|пу капкан}}, кеч сонар кайык дене – садыгак. Сонарыште янлыкым кучышо кайыкым сонарзе лӱмдат. Сонарыш [[шыл]]ым, [[коя]]м, межым, [[Коваште|коваштым]], [[лу]]ым, [[Тÿкö|тӱкым]], [[мамык]]ым налашлан коштыт. Тыгак, сонар паша дене лӱдыктышӧ, осал але утыждене шарлыше янлыкым пытарат. Но сонар радамыш янлыкым пуштмаш гына огыл пура. Вес вере кусарашлан, ашнашлан янлыкым кучымаш сонарак лӱмдалтеш. 
Акрет годсек сонар дене шуко [[йӱла]] кылдалтын.

== [[Марий Эл Республик]]ыште ==
[[Файл:Ludwig Pietzsch Russische Bärenjagd.jpg|210px|thumb|left|Людвиг Пич. «Маска сонар» сӱрет]]
[[Пӱртӱс|Пӱртӱсыштӧ]] илыше да сонар объект радамыш пуртымо ир янлык да кайык-влак кугыжаныш сонар фондыш пурат. 
Марий Элыште имменной разовый лицензий почеш [[ир сӧсна]]м, [[шордо|шордым]], [[маска]]м, [[шурмаҥше|шурмаҥшым]] ({{lang-ru|''рысь''}}), [[нерге|нергым]] ({{lang-ru|''барсук''}}), [[луй]]ым ({{lang-ru|''куница''}}), [[умдыр]]ым ({{lang-ru|''бобр''}}), [[Американ шашке|американ шашкым]] ({{lang-ru|''американская норка''}}), [[сузо|сузым]] ({{lang-ru|''глухарь''}}), [[кӱдыр]]ым ({{lang-ru|''тетерев''}}) кучаш лиеш.
Моло янлык-влакым {{comment|путёвко|разрешений}} почеш кучат ([[рывыж]], [[роклуй]] ({{lang-ru|''хорёк''}}), [[ур]], [[ондатр]], [[ош мераҥ]] ден [[шем мераҥ]], [[комбо]], [[лудо|лудо-влак]], [[музо]] ({{lang-ru|''рябчик''}}), [[кӧгерчен]], [[курмызак]] ({{lang-ru|''вальдшнеп''}}), [[юмынтага]] ({{lang-ru|''бекас''}}), [[пулдырчо]] ({{lang-ru|''перепел''}}), чодыра лудо ({{lang-ru|''дупель''}}).

== Тÿрлö сонар-влак ==
* {{comment|Спорт|любительский}} сонар – шке кумылым шукташлан але кочкыш ӱстел чесым пойдарашлан пайдаланат.
* {{comment|Озанлык|промысловый}} сонар – кучымо янлыкым кугыжанышлан ужалат; вара шыл, коваште калыклан сату семын ужалалтеш.

== Эртыме радам ==
Сонарым эртарашлан тӱрлӧ йӧным кучылтыт.  Тӱҥ шотышто [[пычал]]ым, [[капкан]]ым, самоловым, [[вапш]]ым але сонар пийым кучылтыт. Ты йӧн-влакым кучылтмо шотышто кугыжаныш келшымаш кӱлеш. 

=== Сонар тургым ===
Любитель сонар Марий Эл Республикыште кум тургымлан шелалтеш:
* Шошо тургым.  Лудо, [[комбо]], кӱдыр, сузо, курмызакым кучаш лиеш.
* Кеҥеж-шыже тургым. [[Вӱд]], [[куп]], [[олык]] янлыкым кучаш лиеш. 
* Шыже-телымсе тургым. Коваштылык ({{lang-ru|''пушной''}}) (мераҥ-влак, рывыж, нерге, [[ондатр]], луй, ур, шурмаҥше) янлыкым да ир сӧснам, шордым, маскам кучаш лиеш. 

== Эртымгорно ==
[[Марий]]-влак акрет годсек сонар дене кочкын иленыт.  [[Юлсер кундем]]ын да [[Урал]] мландын пӱртӱс [[сонарзе]]-влакын пашаштлан шарлаш йӧным пуэн. Булгар, [[Озаҥ]] да [[руш]] [[пазар]]лаште марий-влак шуко дене янлык коваштым ужаленыт. [[Окса]]мат акрет жапыште коваште дене шотленыт. Тыге 1 ыр окса 3 ур коваште дене алмашталтын (5 ыр – 17 ур, 10 ыр – 35 ур). 

«Казанская история» курымсерышыште (XVI-шо курым) вӱтла да какшан марий-влак нерген возымо: 
{{Цитате|Нуно огыт ӱдӧ, огыт курал, лач янлыкым да колым кучымо дене илат}}
[[Файл:Merya10.jpg|250px|thumb|left|Сонарыште]]
[[Файл:Черемис пикш дене луят.jpg|200px|thumb|Пётр Журавлёвын реконструироватлымыже. Черемис пикш дене лӱя.]]
XVII-XVIII курымласе кагазлаште возгалыме, кузе марий-влаклан «умдыр поктымаш» ({{lang-ru|''бобровый гон''}}), «лудо ваптыш» ({{lang-ru|''утиный перевес''}}) [[йӧзак]]ым да [[пошлин]]ым тӱлаш логалын. XVIII-XIX-ше курымлашсе шымлызе-влак марий сонарзе да [[колызо]]-влакым пеш кугу мастар семын акленыт.  Черемис-влак салтак коклаште тале [[пикшызе]] семын чапланеныт. Коваштым шӱташ огыл манын, марий сонарзе [[пикш]] дене урын шинчашкыже мӱндыр гыч логал кертын. Тидлан чоткыдо [[пикш йоҥеж]] кӱлеш лийын. [[2009]] ийыште Марий Республикын мер пашаеҥже [[Журавлев, Пётр Николаевич|Пётр Журавлев]] [[Марий Самырыктукым Икымше Погынымаш|Марий Самырыктукымын Икымше Погынымашыште]] [[меря]] калыкын пикш йоҥежшым ончыктен. Тошто сӱрет почеш тиде йоҥежым мастар-влаклан ыштыктен. Виян [[айдеме]] гына тудын дене пикшым колтен кертеш.

Марий-влак урым кучымо годым чӱчкыдын ''мутык пикшым'' кучылтыныт – тыгай пикш урын коваштыжым шӱтен огыл, но янлыкым аҥыртараш але пушташ ситен. Южгунам пикшын кӱртньӧ мучашыжым кӱлеш семын пӱчкыныт – тыгай пикш йӱкым луктын чоҥештен, янлык ӧрмалгымыж дене тарваныде тиде шӱшкалтыме йӱкым колыштын.  Южо янлыкым {{comment|атер|пу капкан}}, ''лӧдӧ, оҥго, оптыш'' дене кученыт. 
[[Файл:Merya пикш.jpg|200px|thumb|Сонарзе-влак [[пикш]] да [[умдо]] дене]]
Лудо-влаклан ''лудо ваптышым'' ыштеныт – [[ер]] але [[эҥер]] воктене [[олык]]ым кумда ваптыш дене леведыныт.  Кайык-влак тиде ваптышыш логалыныт.

Кӱдыр, сузо-влакым кучашлан ''кугу комдо'' дене пайдаланеныт. Леведышышышт покшечын кучыкталтын. Ик тӱрышкыжӧ иктаж-могай пырчым але емыжым оптеныт. Кайык, чоҥештен толын, кочкаш шинчын, да комдо кӧргыш логалын – леведыш тудым петырен. 

Тыгыде янлыкым (мераҥым, луйым) ''мераҥ ваптыш'' дене кученыт. Нуным кычкырен, йӱкым луктын, ваптыш велыш поктеныт. Мераҥ ваптыш арверын кугытшо 20-30х5 м, тудым [[пушеҥге]] укшыш сакеныт, янлык ваптыш йымалне кудал эртымыже годым – ваптыш дене леведыныт.

Вынемыште кийыше маска ваштареш пий дене каеныт. Пий-шамыч маскам кынелтеныт, а вынем лекмашыште тудым сонарзе-влак [[умдо]] дене вашлийыныт. Тыгак маскам ''атер'' дене кученыт, атерым пушеҥге деке кылденыт.
XVII курым деч ончычак марий-влак пычал дене пайдаланаш тӱҥалыныт. 

[[Йӱла]] почеш марий-влаклан [[йӱксӧ|йӱксым]], [[ир комбо|ир комбым]], [[турня|турням]] чокым пушташ да кочкаш [[Ойӧрӧ|чарыме]].

== Кылвер-влак ==
* [http://www.mari-el.name/529-vooruzhenie-letopisnojj-meri-opyt-rekonstrukcii.html Меря калыкын саркуралже нерген]

== Негыз ==
* Энциклопедия Республики Марий Эл - Йошкар-Ола, 2009. - 604-605 лашт.

== Тыгак ончо ==
* [[Кол кучымаш]]

[[Категорий:Сонар]]
[[Категорий:Марий]]
[[Категорий:Википедий:Сай статья]]
