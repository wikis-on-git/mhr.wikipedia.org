[[Файл:Ohotnik.jpg|200px|thumb|Сонар пий дене мераҥым кучен]]
'''Сонар''' ({{lang-ru|''охота''}}) – янлыкым але кайыкым кычалмаш, поктымаш да кучымаш. Кызыт сонарышке палемдыме верыште гына кошташ лиеш – кеч пычал, кеч {{comment|атер|капкан}}, кеч сонар кайык дене – садыгак. Сонарыште янлыкым кучышо кайыкым сонарзе лӱмдат. Шылым, коям, межым, коваштым, лум, тӱкым, мамыкым налашлан сонарыш коштыт. Тыгак, сонар паша дене лӱдыкшӧ, осал але утыждене шарлыше янлыкым пытарат. Но сонар радамыш янлыкым пуштмаш гына огыл пура. Вес вере кусараш, ашнашлан янлыкым кучмаш сонарак лӱмдалтеш. 
Акрет годсек сонар дене шуко йӱла кылдалтын.

== [[Марий Эл Республик]]ыште ==
[[Файл:Ludwig Pietzsch Russische Bärenjagd.jpg|210px|thumb|left|Людвиг Пич. «Маска сонар» сӱрет]]
[[Пӱртӱс]]ыштӧ илыше да сонар объект радамыш пуртымо ир янлык да кайык-влак кугыжаныш сонар фондыш пурат. 
Марий Элыште имменной разовый лицензий почеш шем маскам, ир сӧснам, шордым, рысьым, [[нерге|нергым]] (барсук), [[луй]]ым (куница), [[умдыр]]ым (бобр), [[Американ шашке|американ шашкым]] (американская норка),  сузым (глухарь), кӱдырым (тетерев) кучаш лиеш.
Моло янлык-влакым разрешений (путёвко) почеш кучат (рывыж, роклуй (хорь), [[ур]], [[ондатр]], [[ош мераҥ]] ден [[шем мераҥ]], [[комбо]], лудо-влак, музо (рябчик), кӧгерчен, курмызак (вальдшнеп), юмынтага (бекас),  пулдырчо (перепел),  дупель).

== Сонар тӱрлык-влак ==
* Спорт (любительский) сонар – шке кумылым шукташлан але кочкыш ӱстел чесым пойдарашлан пайдаланат.
* Озанлык (промысловый) сонар – кучымо янлыкым кугыжанышлан ужалат; вара шыл, коваште калыклан сату семын ужалалтеш.

== Эртыме радам ==
Сонарым эртарашлан тӱрлӧ йӧным кучылтыт.  Тӱҥ шотышто пычалым, капканым, самоловым, вапшым але сонар пийым кучылтыт. Ты йӧн-влакым кучылтмо шотышто кугыжаныш келшымаш кӱлеш. 

=== Сонар тургым ===
Любитель сонар Марий Эл Республикыште кум тургымлан шелалтеш:
* Шошо тургым.  [[Лудо]], [[комбо]], [[кӱдыр]], [[сузо]], курмызакым кучылаш лиеш.
* Кеҥеж-шыже тургым. Вӱд, куп, олык янлыкым куычаш лиеш. 
* Шыже-телымсе тургым. Пушной янлыкым кучат ([[мераҥ]]-влак, [[рывыж]], [[нерге]], [[ондатр]], [[луй]], [[ур]], [[рысь]]), [[тыгак ир сӧсна]], [[шордо]], [[маска]]м. 

== Эртымгорно ==
[[Марий]]-влак акрет годсек сонар дене кочкын иленыт.  Юлсер кундемын да Урал мландын пӱртӱс сонарзе-влакын пашаштлан шарлаш йӧным пуен. Булгар, [[Озаҥ]] да [[руш]] пазарлаште марий-влак шуко дене янлык коваштым ужаленыт. Оксамат акрет жапыште коваште дене шотленыт. Тыге 1 ыр окса 3 ур коваште дене алмашталтын. 5 ыр – 17 ур. 10 ыр – 35 ур коваште.

«Казанская история» курымсерышыште (XVI-шо курым) вӱтла да какшан марий-влак нерген возымо: 
{{Цитате|Нуно огыт ӱдӧ, огыт курал, лач янлыкым да колым кучымо дене илат}}
[[Файл:Merya10.jpg|250px|thumb|left|Мӓрӹ (касвел марий) айдеме пикш йоҥеж дене]]
[[Файл:Черемис пикш дене луят.jpg|200px|thumb|Пётр Журавлёвын реконструироватлыме черемис пикш дене лӱят]]
XVII-XVIII курымласе кагазлаште возгалыме, кузе марий-влаклан «умдыр поктымаш» («бобровый гон»), «лудо ваптыш» («утиный перевес») йӧзакым да пошлиным тӱлаш логалын. XVIII-XIX-ше курымлашсе шымлызе-влак марий сонарзе да колызо-влакым пеш кугу мастар семын акленыт.  Черемис-влак салтак коклаште тале пикшызе семын чапланеныт. Коваштым шӱташ огыл манын, марий сонарзе пикш дене урын шинчашкыже мӱндыр гыч логал кертын. Тидлан чоткыдо [[пикш йоҥеж]] кӱлеш лийын. [[2009]] ийыште Марий Республикын мер пашаеҥже [[Журавлев, Пётр Николаевич|Пётр Журавлев]] [[Марий Самырыктукым Икымше Погынымаш|Марий Самырыктукымын Икымше Погынымашыште]] [[меря]] калыкын пикш йоҥежшым ончыктен. Тошто сӱрет почеш тиде йоҥежым мастар-влаклан ыштыктен. Виян [[айдеме]] гына тудын дене пикшым колтен кертеш.

Марий-влак урым кучымо годым чӱчкыдын ''мутык пикшым'' кучылтыныт – тыгай пикш урын коваштыжым шӱтен огыл, но янлыкым аҥыртараш але пушташ ситен. Южгунам пикшын кӱртньӧ мучашыжым кӱлеш семын пӱчкыныт – тыгай пикш йӱкым луктын чоҥештен, янлык ӧрмалгымыж дене тарваныде тиде шӱшкалтыме йӱкым колыштын.  Южо янлыкым {{comment|атер|капкан}} дене ''лӧдӧ, оҥго, оптыш'' дене кучымо. 
[[Файл:Merya пикш.jpg|200px|thumb|Мӓрӹн саркуралже]]
Лудо-влаклан ''лудо ваптыш'' ышталтын – ер але эҥер воктене олыкым кумда вапш дене леведыныт.  Кайык-влак тиде вапшыш логалыныт.

Кӱдыр, сузо-влакым кучашлан ''кугу комдо'' дене пайдаланеныт. Леведышышышт покшечын кучыкталтын. Ик тӱрышкыжӧ иктаж могай пырчым але емыжым оптеныт. Кайык, чоҥештен толын, кочкаш шинчын, да комдӧ кӧргыл логалын – леведыш тудым петырен. 

Тыгыде янлыкым (мераҥ, луй) кычкырен, йӱкым луктын, ''мераҥ ваптыш'' велыш поктеныт. Мераҥ ваптыш арверын кугытшо 20-30х5 м, тудым пушеҥге укшыш сакеныт,  кунам янлык укш йымалне кудал эрта – вапш тудым леведеш.

Вынемыште кийыше [[маска]] ваштареш пий дене каеныт. Пий-шамыч маскам кынелтеныт, а вынем лекмашыште тудым сонарзе-влак ''умдо'' дене вашлийыныт. Тыгак маскам ''атер'' дене кученыт, атерым пушеҥге деке кылденыт.
XVII курым деч ончычак марий-влак пычал дене пайдаланаш тӱҥалыныт. 

Йӱла почеш марий-влаклан йӱксым, ир комбым, турням чокым пушташ да кочкаш чарыме ыле. Тиде, очыни чимарий кумалтыш дене кылдалтын.

== Кылвер-влак ==
* [http://www.mari-el.name/529-vooruzhenie-letopisnojj-meri-opyt-rekonstrukcii.html Меря калыкын саркуралже нерген]

== Негыз ==
* Энциклопедия Республики Марий Эл - Йошкар-Ола, 2009. - 604-605 лашт.

== Тыгак ончо ==
* [[Кол кучымаш]]

[[Категорий:Сонар]]
[[Категорий:Марий]]

{{Link FA|eo}}

[[af:Jag]]
[[an:Caza]]
[[ar:صيد]]
[[az:Ovçuluq]]
[[be:Паляванне]]
[[be-x-old:Паляваньне]]
[[bg:Лов]]
[[bjn:Bagarit]]
[[bn:শিকার]]
[[bo:རྔོན་པ།]]
[[bs:Lov]]
[[ca:Caça]]
[[chr:ᎠᏂᏃᎯᎵᏙᎲ]]
[[ckb:ڕاو]]
[[cs:Lov]]
[[cv:Сунар]]
[[cy:Hela]]
[[da:Jagt]]
[[de:Jagd]]
[[el:Κυνήγι]]
[[en:Hunting]]
[[eo:Ĉasado]]
[[es:Caza]]
[[et:Jahipidamine]]
[[eu:Ehiza]]
[[fa:شکار]]
[[fi:Metsästys]]
[[fr:Chasse]]
[[ga:Fiach]]
[[gl:Cinexética]]
[[he:ציד]]
[[hr:Lov]]
[[ht:Lachas]]
[[hu:Vadászat]]
[[id:Perburuan]]
[[io:Chasado]]
[[is:Veiðar]]
[[it:Caccia]]
[[ja:狩猟]]
[[ka:ნადირობა]]
[[kk:Аңшылық]]
[[ko:사냥]]
[[la:Venatio]]
[[lb:Juegd]]
[[lt:Medžioklė]]
[[lv:Medniecība]]
[[mk:Лов]]
[[mr:शिकार]]
[[ms:Pemburuan]]
[[ne:शिकार]]
[[nl:Jacht (activiteit)]]
[[nn:Jakt]]
[[no:Jakt]]
[[nrm:Cache (partie)]]
[[oc:Caça]]
[[pl:Polowanie]]
[[pt:Caça]]
[[qu:Chaku]]
[[ro:Vânătoare]]
[[ru:Охота]]
[[rue:Полёваня]]
[[scn:Caccia]]
[[sh:Lov]]
[[simple:Hunting]]
[[sk:Lov]]
[[sl:Lov]]
[[sq:Gjuetia]]
[[sr:Лов]]
[[su:Moro]]
[[sv:Jakt]]
[[ta:வேட்டையாடுதல்]]
[[te:వేట]]
[[tk:Aw]]
[[tl:Pangangaso]]
[[tr:Avcılık]]
[[uk:Полювання]]
[[ur:شکار]]
[[vi:Săn]]
[[wa:Tchesse]]
[[war:Panganop]]
[[zh:狩獵]]
