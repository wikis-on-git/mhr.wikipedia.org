Николаев Владислав Алексеевич

14 июль 1970-ше ийыште Пошкырт кундемысе Мишкан районысо Озерки ялеш шочын. 1996-1997 ийлаште Калтаса селасе РДК-те художественный вуйлатышылан тыршен. Творческий корныжо 1997 ийыште тӱҥалын.
Тиде ийынак «Чолман йӱк» фестивальын дипломантше лиеш. 
1997 ийыште  Республикысе Тӱвыра да сымыктыш колледжыш эстраде отделенийыш тунемаш пура. Тунемме жапыштак Я.Эшпай лӱмеш филармонийыште пашам ышташ тӱҥалеш. 
1999 ийыште регион кокласе «Ший памаш» фестивальын Гран-прижым сеҥен налеш.
2001 ийыште Тӱвыра да сымыктыш колледжым  артист-вокалист, эстрадный ансамбльым вуйлатыше специальность дене тунем пытара да Искандаров лӱмеш марий капеллыште пашам ышташ тӱҥалеш.
2004 ийыште Марий тӱвыра рӱдер пелен марий «Югорно» бард клубым чумыра. 2005-2010-шо ийлаште Шке семын мурышо-шоктышо-влакын «Югорно» мер организацийын Президентше..
2004 ийыште Олык Ипай лӱмеш кугыжаныш премийын лауреатше.
2015 ийыште Марий Эл Республикын Вуйлатышыже Л.И.Маркеловын Кӱштыкшӧ почеш Влад Николаевлан Марий Эл Республикысе тӱвыран сулло пашаеҥже лӱмым пуымо.
