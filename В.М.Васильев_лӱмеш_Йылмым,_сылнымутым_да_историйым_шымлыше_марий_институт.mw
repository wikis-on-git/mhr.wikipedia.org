'''Йылмым, литературым да историйым научно шымлыше «Знак Почёта» орденан В. М. Васильев лӱмеш марий институт''' (рушла: Марийский ордена «Знак почета» научно-исследовательский институт языка, литературы и истории имени В. М. Васильева; МарНИИЯЛИ) [[Йошкар-Ола]]ште Красноармейский уремысе 44-ше №-ан пӧртыштӧ верлана.

МарНИИ, кызытсе МарНИИЯЛИ, [[1930]] ийыште Научно шымлыме институт семын почылтын. Кум пӧлка пашам ышташ тӱҥалын, а нунышт тӱрлӧ секцийлан шелалтыныт: статистика, ял озанлык, чодыра озанлык, промышленность, чоҥымаш, образований шотышто да т.м. Тудын икымше вуйлатыше [[В. А. Мухин]] лийын.

[[1937]] ийыште институтым МарНИИСК-ш савыреныт. Кугу Ачамланде сар жапыште институт пашам ыштен огыл, шымлыше-влак шочмо элым тушман деч араленыт.

[[1981]] ийыште ты тӧнеж «Знак Почёта»  орден дене суапландаралтын. [[1983]] ий икымше марий шымлызе, этнограф [[В. М. Васильев]]ын лӱмжым нумалеш. Моткоч шуко шымлымаш пашам калыклан савыктен лукмо.

Кызыт МарНИИЯЛИ-ште шым пӧлка – йылме, литература, историй, археологий, этнологий, энциклопедий, социологий – пашам ышта. Чапле библиотека лу тӱжем книгам да тыгак ятыр шымлызын рукописьыштым арала. Наука паша дек шӱман студент-влак чӱчкыдын ты библиотекыш коштыт. Варажым институтыштак пашам ышташ толыт. Самырык шымлызе-влак шукын улыт. Поснак нуно историйым нергелаш кумылан улыт. 

Институтын тачысе (2010) вуйлатышыже [[Евгений Петрович Кузьмин|Е. П. Кузьмин]]. Тудо Марий кугыжаныш университетын историй пӧлкажым, вара аспирантурым тунем лекше да икмыняр ий Йошкар-Олан историй тоштерыштыже пашам ыштен.

[[Категорий:Гуманитар шанче]]
