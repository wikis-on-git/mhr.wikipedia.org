Станислав Шакиров Пошкырт вел Пӯрӧ район Кужнур ялыште 1967 ий 23 мартыште шочын. 1985 ийыште тыштак кыдалаш школым тунем лектын. Кок ий армийыште служитлен. Но чонжо дене мурызак лияш шонен. Тыгай шонымаш дене Станислав Йошкар-Олашке толеш. Экзаменым сайын кучен, И.С.Палантай лӯмеш музыкал тунеммеверыш пура. Но тушто шуко ок тунем. Шкенжын вий-куатшым эстрадле муро-влакым мурымаште терга. 1989 ий гыч Марий кугыжаныш филармонийыште пашам ышташ тӯҥалеш. 

Тыште тудо "Мари" лӯман эстраде-фольклор группым пога. Икымше концерт программышт вигак ончышо калыкын кумылжым авалтен. А вуйлатышын шыма йӯкшӧ да поро гына шинчаончалтышыже угыч да угыч сцене гоч вашлиймашке ӯжыныт. "Какшан сер ӯмбалне ломбо" - тыге маналтын поэт Геннадий Матюковскийын мутшылан возымо композитор Кузьма Смирновын мурыжо. Тудым марий радион фондышкыжат серен налме. Муро кокымшо шӯлышым, содыки, Станислав Шакировын мурымыж дене налын. Калык коклаште, манмыла, вӯдшорла шарлен каен. Але тудын шиялтыш дене шоктымыж почеш шке кундемысе такмакше-влакшым колыштат гын... залыште шинчыше южо еҥже тӧршталтен шогалын кертеш. Туге ямлын лектеш, совым ончылгоч пералташ ямде улат. Мыланем мо чыла тидым ойлыман! Арам огыл телевидений дене йоҥгалтше "Шӯмсем пӧлек" передаче тудын выступленийже деч посна огешат эрте. Мурымым Марий радио дене гына огыл колтат, рушла наҥгайыме "Радио-М" программышкат пуртат. 

Муро тӯняшке толмыж дене тудо шкежат семым возаш кумылаҥын. Шижын, программым вияҥдаш да весемдаш кӯлеш. Тыге гына ончышо да колыштшо еҥын кумылжым утларак налаш лиеш. Очыни, тыгай шонымаш дене возалтыныт "Тылат", "Пеледме жап", "Почмо чон" да икмыняр муро-влак.  Тудлан почеламут-влакым шукыж годым поэт Вячеслав Абукаев-Эмгак воза. Творческий кылышт эреак кумдаҥын толеш. 

"Мари" группын гастроль корныж нерген тыге ешараш возеш. Марий Эл да пошкудо республикла ден областьлам тореш-кутынь коштын савырненыт. Нуно марий эстрадын кӯкшытшым Финляндийыште, Эстонийыште, Венгрийыште ончыктеныт. Тудын вуйлатышыжым аклыде коден кертын огытыл. 1997 ийыште Станислав Шакировлан "Марий Элын сулло артистше", а 2000 ийыште "Марий Элын калык артистше" кӯкшӧ лӯмым пуэныт.
