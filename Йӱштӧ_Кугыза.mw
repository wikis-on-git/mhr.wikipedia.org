[[Файл:Ded Moroz.jpg|thumb|right|250px|Йӱштӧ Кугыза Великий Устюгышто.]]
{{Йӱштӧ Кугызан пырля пашам ыштыше йолташыже-влак}}
'''Йӱштӧ Кугыза''' (''Йӱштӧ Коча'', [[Руш йылме|руш]]. ''Дед Мороз'') — У ий пайремын эн тӱҥ персонажше.
Йӱштӧ Кугыза марий-влак коклашке руш йомак-влак дене пырля толын. А тушко славян мифологий гыч. Вӱдым кылмыктыше апшат, теле йӱштын чурийже Йӱштӧ Кугызаш савырнен. 
Йӱштӧ Кугыза канде але йошкар мыжерым чия, кужу ош пондашым нумалеш, кидыштыже – тоя, йолыштыжо – портышкем. Кум имньым кычкен, издерыште кудалыштеш. Лумӱдыр дене эре пырля улеш. 

Поснак шуко Йӱштӧ Кугызан вургемже нерген ӱчашат. [[Совет Ушем]] жапыште тунемынна йошкар мыжерым ужаш, а пытартыш жапыште ала могай канде тӱсан мыжерым йӱштӧ кугыза-влак чият. Но тӱҥалтышыште Йӱштӧ Кугыза канде да южгунам ош мыжерым чиен. Вара гына, [[XX курым]]ышто йошкар тӱс вургемыште озаланен. Йошкар тӱс [[Совет Ушем]]ын тӱсшылан, а вес шот дене [[Европо|Европысо]] Санта-Клаусын тӱсшылан келшен. 

А [[Россий]]ыште [[2005]] ий гыч [[18 Кылме|Кылме тылзын 18 кечынже]] Йӱштӧ Кугызан шочмо кечыжым пайремлат. Кечым йоча-влак ойыреныт. Калык пале почеш тиде кечын Великий Устюгышто чот йӱштӧ тӱҥалеш, теле шке вийжым налеш.

== Илышкорно ==
=== Славян калыкыште ===
Йӱштӧ Кугызан илышкорно тӱҥалтышыже славян мифологий дене кылдалтын. Мороз, Морозко, Трескун, Студенец – лӱм-влак дене тудым лӱмденыт. Акрет славян-влак изи капан, чал кужу пондашан кочам сӱретленыт. Шӱлалта гын – мландыште йӱштӧ лиеш. Шинчавӱдшӧ — {{comment|ийсӱс|сосулька}}. Кылмен шичше мутшо – покшым. Ӱпшӧ - лум поран. Йӱштӧ Кугызан пелашыже – Теле. Теле пагытыште Йӱштӧ Коча олык, чодыра, уремлаште куржталеш да шке тояж дене перкала. Перкалымыж деч кугу [[йӱштӧ]] [[эҥер]]ым, урем вӱдым, ер-влакым ий дене леведеш. А пӧрт лукыш тояж дене пералта гын – пырня шелеш. 
Кӧ кылмымылан шортын шинча але кылмымыж нерген кычкыра – тыгай-влакым Коча ок йӧрате. А йывыртыше, весела-влаклан тудо кап пеҥгыдылыкым да чевер чурийым пӧлекла. Кылме тылзе гыч ӱярня тылзе марте Йӱштӧ Коча моткоч виян улеш, туддеч Кечат лӱдеш.
Тӱҥалтышыште Йӱштӧ Коча осал юмо-влак радамыште лийын. Эре сырен коштшо Йӱдвел оза нерген Некрасов «Мороз, Красный нос» поэмым возен. Тушто Йӱштӧ коча чодыраште кресаньык тулык ватым кылмыктен пуштеш, ӱдырамашын йочаже-влак шкет кодыт. Островскийын «Снегурочка» пьесыштыже Йӱштӧ Кугыза осал да виян коча улеш. 
Славян-влак пӱртӱс вийлан ӱшаненыт. Сандене тӱҥалтыште Йӱштӧ Кугыза шке калык надырым поген коштын, уда йоча-влакым мешакыштыже наҥгаен. Но жап дене койышыж вашталтын. Лумӱдыр дене пырля кошташ тӱҥалмыж дене Коча эше шке веле пӧлекым пуэда.

=== Совет Ушемыште ===
Икымше гана Йӱштӧ Кугыза [[1910]] ийыште [[Рошто]]лан калыкыш лектын. Но кумдан шарлен огыл. Совет жапыште Йӱштӧ кугызан имиджше вашталтеш: тудо У ийлан йоча-влак дек пӧлекым конда. Тиде образым советысе кинематографист-влак [[1930]]-шо ийлаште кучылтыныт. [[1935]] ийын Теле тылзынже [[Сталин]]ын лишыл еҥже – Павел Постышев «Правда» газетыште статьям савыкта. Йоча-влаклан у пайремым темла. [[Харьков]]ышто эн ончыч йоча-влаклан у ий утренникым эртареныт.
Пайремлашке уныка – Лумӱдыр дене пырля толеш. 
Но ойлат, Йӱштӧ Кугызан кызытсе образшым Шнуй Николай – Санта-Клаусын, да славян-юмо-влакын койышышт гыч чоҥеныт.
[[Совет Ушем]]ысе фильм да мультфильмлан ӱшанаш гын, Йӱштӧ кугыза [[Йӱдвел Полюс]]ышто ила. 

== Йӱштӧ Кугыза [[Руш танле черке]] дене ==
Ик шот дене Черке Йӱштӧ Кугыза ваштареш шога, вет тудо эше пӱртӱслан ӱшаныме жап гычак кодын. Чимарий йӱла семынак, Йӱштӧ Кугыза Черке йӱлалан келшен ок керт. А вес шот дене - тиде калык тӱвыра гыч персонаж. [[2001]] ийыште епископ Вологодский и Великоустюжский Максимилиан (Лазаренко) каласен: "Йӱштӧ Кугызан официал биографийыштыже Кочан тынеш пурымыж нерген возалтеш гын, [[РТЧ]] "Великий Устюг - Йӱштӧ Кугызан шочмо верже" проект дене келша, да полша.

== Кугу Устюг да Кукнур - Йӱштӧ Кугызан илыме верышт ==
[[Вологдо вел]]ыште 1999 ий гыч тиде проект Юрий Лужковын тыршымыж дене шыҥдаралтын. 1999 ийыште [[25 Теле|Теле тылзын 25 кечынже]] [[Кугу Устюг]] олаште Йӱштӧ Кугызан пӧртшӧ почылтыныт. Олашке турист поезд-влак [[Моско]], [[Санкт-Петербург]], [[Вологдо]] олала гыч коштыт. Кызыт автобус маршрут-влакым келыштарыме. Проект тӱҥалме гыч Йӱштӧ кугызалан тӱрлӧ элла гыч миллион утла серыш толын, олаште сатукоштмаш (товарооборот) 15 пачаш кугемын, пашадымылык иземын.

Адрес [[Марий Эл]]ыште:
* 425467 Марий Эл, Шернур кундем, Кукнур сола, Йӱштӧ Кугыза

== Сӱрет-влак ==
<gallery>

Файл:1989 CPA 6138.jpg|Совет Ушемысе маркыште сӱрет
Файл:Ded Moroz house in Veliky Ustyug.jpg|Великий Устюгышто Йӱштӧ Кугызан полатше
File:Дед Мороз, Снегурочка и Пчелёнок (друг Лунтика).JPG|Утренник эрта
Файл:Ded Moroz 72.jpg|Йӱштӧ Кугыза "Российский лес" ярмиҥгаште
</gallery>

== Тыгак ончо ==
* [[Йӱштӧ]]
* [[Лумӱдыр]]
* [[У ий пайрем]]

[[Категорий:Теле]]
