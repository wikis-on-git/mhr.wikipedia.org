
'''Светлана Григорьева''' (Архипова - Григорьева Светлана Дмитриевна) (1967 ий, шыжа тылзын 14-ше кечыжын шочын). Марий серызе, поэт, йоча писатель, кусарыше, журналист. Российысе писатель ушем член (2005 ий гыч). Марий Эл Республикысе тӱвыран сулло пашаеҥже.   
[[Файл:Grigorieva2.jpg|мини|
'''Архипова (Григорьева)''' 

'''Светлана Дмитриевна'''

Год рождения: 14 октября 1967 г.

Гражданство: Россия
]]   

== '''Илыш корныжо''' ==

=== Йоча да тунемме жапше ===
Светлана Григорьева Шернур районысо Йошкар Памаш ялеш шочын. Тӱҥалтыш школым шке шочмо ялыштыже тунем пытарен, вара Марисола кыдалаш школышто тунемын (1978–1985). Кӱшыл шинчымашым Марий кугыжаныш университетын руш-марий пöлкаштыже налын. Марий сылнымут дек Марисола школышто тунеммыж годым марий йылмым да литературым туныктышо Зинаида Васильевна Ермакова шӱмаҥден. Пырыс нерген икымше почеламутшо 5 классыште тунеммыж годым «Ямде лий» газетыште савыкталтын. 

=== Пашам ыштыме жап ===
Дипломым кидыш налмеке, 1990 ий гыч 1991 ий марте Светлана Григорьева Шернур районысо «Призыв» район газетыште корреспондентлан, кеҥеж жапыште верысе радион дикторжылан да редакторжылан тырша. 1991 ий гыч тӱҥалын, республикысе «Ямде лий» йоча газетыште отдел редакторын сомылжым шукта, 1980–1990 ийлаште возымо произвединийлаже чӱчкыдын «Марий коммуна», «Кугарня» газетлаште, «Ончыко» журналыште, «Саман» да «Эрвий» альманахлаште савыкталтыныт. 2007 ий февраль тылзе гыч «Кече-Солнышко» журналыште тырша, 2008 ий июль тылзе гыч «Ончыко» журналыште отдел редактор улеш. А 2005 ий декабрь тылзе гыч Писатель ушемыште марий литератур консультант семын пашам вӱден шога. 2010 ий гыч «Россий писатель ушемын» Марий Эл Республикысе региональный пӧлкан председательже сомылым виктара.  

Светлана Григорьева — тӱрлö жанрыште тыршыше журналист. Лудшо еҥ республикысе тӱрлö газет ден журналлаште савыкталтше статьяже, интервью, репортаж, обзоржо-влак дене палыме. Поэт почеламутшым кугыеҥ-влаклан гына огыл, тыгак йоча-влакланат пöлекла. 1997 ийыште журналист-влак коклаште республиканский конкурсышто «Йоча да самырык тукымлан эн сай савыктыш» номинацийыште сеҥышыш лектеш. 1997 ий гыч Россий журналист ушемын членже. «Пеледше тукым», «Самырык тукым» республикысе йоча смотр-конкурсым эртарен колтымаште тыршен. Сылнымутым возкалыше-влакын произведенийыштым кӱлешлан шотлен да нунын ончыкылыкышт верч азапланен, «Молан рывыж кужу почан?» (2013), «Сылнымут тӱняште — самырык вий. В мире литературы — молодая сила» (2011), «Мурем тылат, Йошкар-Памаш!» (2011), «Пеледалт, мландем! — Цвети, мой край!» (2012), «Вӱдӱдыр дене вашлиймаш» (2013) сборниклаш, «Эрвий» альманахыш (12 выпуск, 2010; 13 выпуск, 2011; 14 выпуск, 2012; 15 выпуск, 2013; 16 выпуск, 2015)  чумырен савыктен лукмаште кугун тыршен. Светлана Архипова 2011 ий гыч «Кече-Солнышко» йоча республиканский журналын тӱҥ редакторжылан тырша. Самырык-влакын йомакыштым, почеламутыштым, уверыштым йоча изданийыш савыкташ кугу  тӱткышым ойыра.  Российыште эртаралтше «СМИротворец — 2015» калык-влак да этноконфессиональный кылым сайын палдарыме массовый информаций средстве-влакын всероссийский конкурсышто 2015 ийын иктешлымашыж почеш «Кече-Солнышко» журнал «Йоча да самырык-влаклан СМИ» номинацийыште 2 верым сеҥен налын. 

2008 ий гыч Эстон литератур рӱдерын тӱнямбал сылнымут кусарыше еҥже-влак радамыште шога. Ты рӱдерын эртарыме семинарыштыже 2008 ийыште икымше гана лийын, 2016 ий июнь тылзыште адак семинарын участницыже лияш ямдылалтеш. Эстон йылме гыч  ятыр сылнымутым кусарен, Элен Ниитын «Гном деке унала», Арво Валтонын «Жап кугыжа ӱдыр», Эно Раудын «Регенче Пондаш, Пелботинке да Пуншокш» сылнымут книгаштым марлаҥден. Ятыр венгр поэт-писательын сылнымутыштым марий лудшо деке намиен шуктен, кусарыме паша-влак  «50 эн сылне венгр почеламут», «12 эн сылне венгр новелле» книгашке пуреныт, нуно Венгрийысе Бадачоньтомай олаште 2015 ийыште ош тӱням ужыныт. Икмыняр финн-угор йылме дене возышо поэт-влакын кусарыме почеламутыштым «Финн-угор писатель-влакын 12 эн сылне почеламутышт» (Венгрий, Бадачоньтомай, 2015) книгашке савыкташ ямдылен.

Тудын почеламутшо-влакым курыкмарий да эстон йылмышкат кусарыме. Тудо шкежат палыме руш муро-влакым марий йылмыш кусарыме пашам шукта. Южо публикацийжым Светова, Сото псевдоним-влак дене савыкта. 

=== Ешыже ===
Светлана Григорьеван ачаже, Дмитрий Трофимович, сарыш 18 ийым темыше каен. Тушто самырык рвезыеҥ шуко нелым-йöсым ужын да чот черланен. Салтакым сар гыч мöҥгыжö илаш-колаш колтеныт. Ачажын аважым, Светланан коважым, Мария Ивановнам, Шернур кундемыште эмлызе кова семын паленыт. Тудо тӱрлö шудо, мут, шке энергийже дене шуко еҥым эмлен. Эсогыл изирак стадийысе рак черымат эмлен кертын. Дмитрий Трофимовичымат тудак йол ӱмбак шогалтен. Тудо ӱмыр мучко шочмо Йошкар Памаш ялыштак (Шернур район) илен. Онодур ялыште пекарньым вуйлатен, бригадирланат, бухгалтерланат ыштен. Ялыште активист лийын. Аваже, Вера Сергеевна, ачаж деч 18 ийлан самырык. Тудо икмарда еш гыч лийын, но сар деч вара кӱчен кошташыжат пернен. Тудо У Торъял район Йыврай ял гыч пошкудо Тулгем  ялыш унала толын улмаш. Туштак ачаже ты ӱдыръеҥым ужын шуктен. Тунам ачажлан 39 ий лийын. Аваже изирак капан, йытыра, олма гай йошкаргалге чуриян ыле. Нуно кандаш икшывым йол ӱмбак шогалтеныт: вич ӱдырым да кум эргым. Светлана кумшо лийын.

Кызыт Светлана шкеат пелаш да ава. Кристина ӱдыржö технологий университетыште тунемеш. Тудо аважлан «Кече-Солнышко» йоча журналыште дизайным ышташ полша.  

=== Оҥай факт-влак ===
Светлана Григорьева тӱрлӧ писатель-влакын погынымашыштышт да Российысе  самырык писатель-влакын 4-ше форумыштышт (Москва, 2004) пашам ыштен. 

Э.Н. Успенскийын, В.М. Воскобойниковын, О.Г. Чухонцевын да С.И. Чупринын эртарыме мастер-классыштышт лийын. Тыште поэтын возымо мастарлыкшым кумдан палыме писатель-влак кӱкшын акленыт. 

Финн-угор калыкын самырык кусарыше-влакын литератур университетыштышт (Сыктывкар, 2006) тыршен. 

Авторын сылнымутшым руш, эстон, венгр, француз, англичан, коми, коми-пермяк, удмурт йылмылаш кусарыме. Ты сомылым Марий Эл Республикын тӱвыран сулло пашаеҥже Анатолий Спиридонов, Елена Хисамутдинова, Александр Коковихин, Герман Пирогов да молат шуктен  шогат.  

2007 ийыште Финляндийысе Лахти олаште эртаралтше  «Моторлык да шучкылык» теме дене лийше Тӱнямбал писатель-влакын форумыштышт участвоватлен. Тиде форум 1963 ий гыч эрта да тӱнямбалне кумдан чапланен. Финн-угор писатель-влакын IX Тӱнямбал конгрессыштышт (Петрозаводск, 2006) делегат лийын. А 2008 ийыште Йошкар-Олаште эртаралтше Финн-угор писатель-влакын X Тӱнямбал (юбилейный) конгрессым ямдылымаште кугун тыршен. Тиде пайремлан финн-угор писатель-влакын сылнымутыштым иктыш чумырен да кусарен, «Кугезе тумо» антологийым ош тӱняш луктын. 2010 ийыште Финляндийысе Оулу олаште эртаралтше XI конгресслан,  2015 ийыште Венгрийысе Бадачоньтомай олаште эртаралтше XIII конгресслан Марий Эл Республик делегацийым ямдылымаште сомылым вораҥдарен да делегатше лийын.   

Тыгак автор Финляндийысе М.А.Кастрен ушем дене кылым куча. Йоча-влаклан возымо «Пырысиге — мыр-мыр-мыр» ден «Сото кандывуй» почеламут сборникше-влак лач тиде ушем полшымо дене лектыныт.

Кызытсе жаплан самырык да тӱҥалше-автор-влакын поэтический сборникыштым савыкташ ямдылен: Наталия Шабдарован («Вашкыше пагыт», 2002), Надежда Ильинан («Ныжыл мардежан кундем», 2003), Эльвира ден Наталия Ендылетовамытын («Ал пеледыш», 2004), Лилия Исайын («Эр лупсан памаш», 2005), Людмила Пахтыбаеван («Пеледалтше пиал», 2005), Елизавета Марченкован («Шергашвуй коклаште», 2005), Эльвира Куклинан («Лыжгыкта кумыл йогын», 2005), Светлана Бессонован «Ковышта эрге» (2014), Виталий Попов-Чэмэшэрын «Мыланем пӧртылаш ыле...», Елена Юнусован, «Турнявӧчыж, Регенче да молат» (2014), «Копшаҥге сар» (2015), «Ужаваиге ден Коракиге» (2015) да молынат. Марий писатель-влакын илыш-корныштым шымлыме книга-влакым ямдылен: Николай Арбанын 100 ий темме лӱмеш «Чон моторлык — курымаш» (2012), Валерий Апакаевын лӱмгечыжлан пӧлеклалтше «Мландӱмбалне улам ыле кайык...» (2010), Михаил Якимовын шочмыжлан 85 ий темме лӱмеш «Йывырталын йӱдым тольым ломберан Яҥгетсолаш...» (2014).

Светлана Григорьеван почеламутшо-влак деке композитор-влакат мелын савырненыт. Шке чоныштлан келшыше почеламутым ойырен, семым келыштареныт. Семым профессионал композитор-влак Сергей Маков, Иван Егоров да самодеятельный композитор-влак Владислав Николаев, Вячеслав Осипов, Влад Николаев, Александр Речкин да молат келыштареныт. Муро-влакым кумдан палыме мурызо-влак Станислав Шакиров, Олег Логинов, Светлана Дмитриева, Олег Славин, Эльвира Попова, Роза Искакова, Эльвира Токташева, Александр Речкин, Лариса Сидоркина, Нина Казашова Людмила Соловьева, Светлана Яндукова, Надежда Пашкина да молат мурат. Мутлан, тыгай муро-влакым ончыкташ лиеш: «Ала тауштет», «Серыш», «Лышташ поран», «Леве йӱр», «Шинчам кумен» да молат. Муран компакт-дискым лукмо. 

Чылаже 300 наре йоча да кугыеҥ-влаклан мурын авторжо. 

2007 ийыште йоча-влаклан возымо «Йомшо чывиге» сборникшылан Родо-тукым калык эстон программын да финн-угор литератур ассоциацийын  литератур премий лауреатше лӱм дене палемдалтын. Тудо икмыняр гана йоча-влаклан да кугыеҥлан возымыж дене республикысе журналист-влакын пашашт номинацийыште сеҥышыш лектеден. 

Светлана Дмитриевнан чыла тиде ыштыме пашажым аклен, Туныктышо да воспитаний Министерствын (1998, 2005), Печать да информаций Госкомитетын (2001), РМЭ культур профсоюз рескомын (2004) Чап таныкше дене да 2005 ийыште 25 ий сылнымут аланыште тыршымыжлан «Марий Эл Республикын сулло пашаеҥже» лӱмым пуымо. 2015 ийыште С.Г. Чавайн лӱмеш кугыжаныш сылнымут премийын лауреатше лийын.  

== '''Фото галерей''' ==
[[Файл:Изиж годым Йошкар-Памаш ялыште.jpg|мини|Изиж годым Йошкар-Памаш ялыште.]]
[[Файл:1979 ий. Марисола школ. 4 класс.jpg|мини|1979 ий. Марисола школ. 4 класс.]]
[[Файл:Бадачоньтомай конференц зал заседаний деч вара.jpg|мини|Бадачоньтомай конференц зал заседаний деч вара.]]
[[Файл:Венгерский национальный музей воктене.jpg|мини|Венгерский национальный музей воктене.]]
[[Файл:Марий писатель-влак Янош Пустаи ден пырля.jpg|мини|Марий писатель-влак Янош Пустаи ден пырля.]]

== '''Сылнымут корныжо''' ==
1999 ийыште Светлана Григорьеван «Шыманрак ончынем шинчашкет» икымше почеламут сборникше ош тӱням ужеш. 

2002 ийыште кокымшо книгажым тудо йоча-влаклан пöлекла («Пырысиге — мыр-мыр-мыр»). 

2003 ий — йоча сылнымут книга «Сото кандывуй». 

Вес поэтический книгаже — «Лишыл ыле тымыкын ласкаже» – 2004 ийыште лектын, тышке почеламут деч посна ятыр муро пурен. 

Светлана Григорьева моло поэт-влак деч лирик кумылан  улмыж дене ойыртемалтеш.

== '''Сылнымутшо''' ==

=== Книга-влак ===
<nowiki>Шыманрак ончынем шинчашкет : почеламут-влак [С нежностью смотрю в твои глаза : стихи] / Йошкар-Ола: «Марий Эл учитель» журнал редакций, 1999. 64 с.</nowiki>

<nowiki>Пырысиге-мыр-мыр-мыр... : почеламут-влак [Котенок мурчит : стихи] / худож. М.Ю. Клюкина.  Йошкар-Ола: РМУП «Сельские вести», 2002. 20 с.</nowiki>

<nowiki>Сото кандывуй : почеламут-влак [Василек : стихи] / худож. М.Ю. Клюкина. Йошкар-Ола, 2003. 23 с.</nowiki>

<nowiki>Лишыл ыле тымыкын ласкаже... : почеламут, муро-влак [Тишина была близка... : стихотворения, песни] / худож. М.Ю. Клюкина. Йошкар-Ола, 2004. 160 с.</nowiki>

<nowiki>Йолташетым акле : сценарий-влак [Цени друга : сценарии] / худож. Ф.Н. Лебедева, Л.Д. Пашкина. Йошкар-Ола, 2007. 96 с.</nowiki>

<nowiki>Пакчаште Ах! да Ох! : поэме [В огороде Ах! и Ох! : поэма]. Йошкар-Ола, 2007. 8 с.</nowiki>

<nowiki>Оляля да лу бантик : поэме [Оляля и десять бантиков : поэма] / худож. М. Туговицкая. Йошкар-Ола, 2007. 8 с.</nowiki>

<nowiki>Лывенай : йомак-поэма [Бабочка Лывенай : поэма-сказка] / худож. Р.Г. Мкоян. Йошкар-Ола, 2007. 24 с.</nowiki>

<nowiki>Йомшо чывиге : ойлымаш-влак [Потерявшийся цыпленок : рассказы] /  худож. Р.Г. Мкоян. Йошкар-Ола , 2007. 72 с.</nowiki>

<nowiki>Юзо отро : йоча муро-влак [Волшебный остров : детские песни] / худож. И.П. Шакирова. Йошкар-Ола, 2007. 28 с.</nowiki>

<nowiki>Лайэл, кушто Таргылтыш-влак огыт мале : повесть-сказка [Страна Лайэл, или где не спят Таргылтыши : повесть-сказка] / худож. Н.Н. Головина. Йошкар-Ола, 2008. 184 с.</nowiki>

Страна Лайэл, или где не спят Таргылтыши : повесть-сказка / худож. Н.Н. Головина. Йошкар-Ола, 2008. 184 с. 

<nowiki>Шудышырчык : йоча почеламут-влак [Кузнечик : стихи для детей] / худож. Ю.Н. Шошина. Йошкар-Ола, 2008. </nowiki>

Марий калык йомак-влак.  [Марийские народные сказки]. Составитель, литературная обработка. / худож. М.Ю. Клюкина. Йошкар-Ола, 2010.   

Я необычная девочка и «Мисс Совершенство» : повесть для детей / худож. Р.В. Яковлева. — Йошкар-Ола, 2010.  

<nowiki>Мардеж лийнем ыле эрдене... : муро-влак.  [Хотела быть ветром утром... : песни]. — Йошкар-Ола, 2012. 240 с.</nowiki>

Марий калык модыш-влак. [Марийские народные игры]. Составитель. Йошкар-Ола, 2012. 112 с.

<nowiki>Турий тур-тур : йоча тушто, писылудыш, шотлеммут, мутводыш, малтыммур, муро, почеламут, поэме, сценарий, йомак-влак [Жаворонок тур-тур : загадки, скороговорки, считалки, игры, колыбельные, песни, стихи, поэма, сценарии, сказки для детей] / худож. М.Ю. Клюкина. — Йошкар-Ола, 2012. 128 с.</nowiki>

Lajel, avagy ahol nem alszanak a Targiltisek meseregeny // forditotta: Nagy Katalin. Budapest, Napkut Kiado, 2013

<nowiki>Кунам одарга пызле пагыт : почеламут-влак [Когда расцветёт время рябины : стихи]. — Йошкар-Ола, Марий Эл Республик писатель ушем, 2014. 256 с.</nowiki>

=== Вес вере савыкталтше произведений-влак ===
Почеламут// Ямде лий.-1982.-4 сент.

Почеламут-влак// Ончыко.-1987.-№6.-С.64.

Почеламут аршаш// Марий комунна.-1991.-2 окт.

Почеламут-влак // Ончыко.-1992.-№4.-С. 104-105.

Почеламут// Кугарня.-1993.-29 янв.

Почеламут-влак // Ончыко.-1994.-№7.- С. 80-82.

Плчелмут// Ямде лий.-2003.-6 сент.

Почеламут-влак // Марисолан мут сылныже : сылнымут кружокыш коштшо-влакын ойпогышт. Йошкар-Ола, 1995. С. 42–51.

Поэзий шепка саскан: [ончылмут] С. Архипова// Поэзий шепкаште. – Йошкар-Ола, 2006, 3 с.

Почеламут-влак // Кугезе тумо : финн-угор писатель-влакын сылнымутышт. Йошкар-Ола, 2008. С. 56.

Почеламут-влак// Эрвий: республикысе марий сылнымут мастар-влакын мурпашашт. 12 выпуск. Йошкар-Ола, 2010. С. 8-9.

Почеламут-влак// Марий Эл. - 2010. 4 сент. - С. 7. 

Басне-влак // Эрвий : республикысе марий сылнымут мастар-влакын мурпашашт. 12 выпуск. Йошкар-Ола, 2010. С. 121-129.

Сценарий-влак // Эрвий : республикысе марий сылнымут мастар-влакын мурпашат. 13 выпуск. Йошкар-Ола. 2011. С. 118-121.

Почеламут-влак // Эрвий : республикысе марий сылнымут мастар-влакын мурпашашт. 14 выпуск. Йошкар-Ола, 2012. С. 95-106.

Почеламут-влак // Ончыко.-2012.-№6.-С. 18-22.

Почеламут-влак // Ончыко. 2014. № 8.

== '''Вес йылмылашке кусарыме сылнымутшо''' ==
Летом. Вечер : стихи / пер. на рус. Г. Смирнова // Ший памаш. Серебряный родник. Йошкар-Ола, 2003. С. 77.

Стихи / пер. на эст. А. Валтона // Kuum öö. Таллинн, 2006. С. 632–637.

Стихи / пер. на рус. А. Спиридонова // Дружба. Время пить херши. Йошкар-Ола, 2007. С. 313–321.

Стихи / пер. на рус. Г. Пирогова // Пирогов Г. Тринадцатый апостол. Йошкар-Ола, 2007. С. 289–293. 

Стихи / пер. на рус. А.Коковихина, Е. Хисамутдиновой // Дружба. Йошкар-Ола, 2010. С. 134-135. 

Hiljaa kahisten putoavat vuodet. Autumn swells in tree tops. Kaksi yӧta. Two Nights. Elaman totuus. The Truth of Life. // Lilja Bouialo, Heidi Lumme, Jack Rueter, Roman Bouialo // UgricSlam! 2010. Toimittanut Jouni Tossavainen. Suomalais-ugrilaisen Runopuulaakin 2010 runoilijat. Oulu, 2010. C. 126-135. 

Lajel, avagy ahol nem alszanak a Targiltisek meseregeny // forditotta: Nagy Katalin. Budapest, Napkut Kiado, 2013  

'''Вес йылмыла гыч кусарыме сылнымут'''

Эллен Ниит. «Гном дек унала» («В гости к гному» — «Külla päkapiku juurde»), Сборник детских стихотворений: иллюстрации Рубена Мкояна, Йошкар-Ола, издательство «Стринг», 2007. 

Эллен Ниит. «Гном эрге» («Мальчик гном» — «Päkapikupoiss»), поэма. Республиканский литературный журнал «Ончыко» («Вперед»), 2007, № 6. 

Эно Рауд. «Регенче Пондаш, Пелботинке да Пуншокш» (Моховая борода, Полботинка и Муфта» — «Naksitrallid»). Повесть-сказка для детей. Йошкар-Ола, Издательство МУП «Сельские вести», 2008. 

Арво Валтон. «Жап кугыжа ӱдыр» («Принцесса времени» — «Ajaprintsess») — сказки. Йошкар-Ола, Издательство МУП «Сельские вести», 2010. 

Произведения: Арво Валтон, Матхура, Свен Кивисилдник в «Кугезе тумо» («Дуб предков») — антология финно-угорских писателей. Йошкар-Ола, 2008. 

Стихотворения и рассказ Матхура, Арво Валтон, Свен Кивисилдник. Республиканский литературный журнал «Ончыко» («Вперед»), 2008, № 8. 

Стихотворения и рассказ: Матхура, Арво Валтон в «Ломбо эҥер» («Черемуховая река») — антология финно-угорских писателей. Сыктывкар: ООО «Издательство «Кола», 2008.

Янош Сентмартони, Гашпар Надь, Лаура Янку, Иштван Белла,Шандор Чоори, Иштван Турци, Ференц Буда, Иштван Агх : почеламут-влак.  Узьмак кугыжаныш : венгр поэт-влакын сылнымутышт.  Йошкар-Ола, 2009. 

Александр Пушкин. Я помню чудное мгновенье : стихотворение // Александр Пушкин. Я помню чудное мгновенье (на 210 языках мира). Архангельский литературный музей, 2015. 

Индрек Кофф. Мöҥгышкö (Домой) — повесть гыч ужаш. Республиканский детский журнал Кече-Солнышко, 2015, №11.

Даниэль Бержени, Михай Вӧрӧшмарти, Янош Вайда, Агнеш Немеш-Надь, Ласло Надь, Шандор Вӧреш, Ференц Андраш Ковач : почеламут-влак. «50 эн сылне венгр почеламут»: Венгрий, Бадачоньтомай ола, 2015.

«12 эн сылне венгр новелле»: Венгрий, Бадачоньтомай ола, 2015. 

«Финн-угор писатель-влакын 12 эн сылне почеламутышт»: Венгрий, Бадачоньтомай ола, 2015. 

== '''Илышыже да творчествыже нерген литератур''' ==

=== '''Библиографий''' ===
''Бурков Л.'' Поэзий самырык шӱлыш дене поян: критика // Кугарня. 1993. 22 окт.

''Егоров В.'' Шыма кумылан йӱк // Ончыко. 2001. № 2. С. 173–175.

''Илибаева М.'' Тек шыманрак ончалыт шинчашкет // Марий Эл. 2005. 25 нояб. 

''Камалетдинова Л.'' Кусарыме муро утларак лишыл? // Марий Эл. 2007. 6 окт.

''Микишкин В.'' Кандывуй тӱняже чиялан поян // Марий Эл. 2003. 28 окт.

''Петров А.'' Российысе самырык писатель-влакын ончыклык корныштым рашемдыме // Кугарня. 2004. 5 нояб.

''Степанова И.'' Шошо кумылан Светлана // Кугарня. 2005. 25 нояб. 

''Ягодарова Л.'' Кумылым нöлталыт // Ямде лий. 2007. 3 нояб. 

''Глушкова З''. «Ик кидыштем — тул, вес кидыштем — вӱд...» // Марий Эл. 2010. 12 окт. 

''Каталин Надь.'' Венгерские поэты, писатели, переводчики и литература уральских народов или реквием по литературе // INF — 13. 13. Finnugor irokongresszus. Badacsony, OOKPress, Veszprem, 2015. C. 37-59. 

''Степанова И.'' Тудын когыльжат тамле, мурыжат сылне // Кугарня. 2015. 2 окт. 

''Бояринова Г.'' «Кунам одарга пызле пагыт...» // Ончыко. 2015. № 9.  

=== Шымлымаш-влак ===

==== Надежда Николаева ====
'''''Поэтын гражданский шӱлышан почеламутшо-влак'''''

С. Григорьева – кумда лудшыеҥ-влаклан  возымо кок почеламут сборникын авторжо. Икымше сборникше – «Шыманрак ончынем шинчашкет» 1990 ийыште ош тӱням ужын. Кокымшо – «Лишыл ыле тымыкын ласкаже» (2004). Тудо «Идалыкын книгаже – 2005» («Книга года - 2005») республиканский конкурсышто «Эн сай авторский изданий» («Лучшее авторское издание») номинацийыште лауреат лӱмым сеҥен налын.

Тиде сборникше оҥайын чоҥалтын. Икымше почеламутшо дене автор лудшо-влак дек савырна:

''Те кидыш кучеда гын лудышемым,''

''Вурсашак ида вашке вик тунам.''

''Мый чоным пыштенам да,''

''Удыл семым,''

''Тендан дек ойпогем ден толынам''

''(Григорьева 2004:5)''

Сборникыште поэтын почеламутшо-влак тема шот дене шелалтеш да кажне ужашыже почеламут-влаклан келшен толшо калыкмут дене почылтеш. Тидыже почеламут сборникым сöралым ышташ полша.

«Шочмо – кушмо мланде нимо дечат шерге» тыгай калыкмут ден почылтеш сборникын икымше ужашыже. Кеч-кушто тый лий шочмо – кушмо мланде, ял эре ушышто да шӱмыштö кодеш. Поэт ятыр почеламутшым шочмо вержылан, кундемжылан пöлеклен. Шке ялжым суксо дене таҥастара:

''Отро гай волгалт,''

''Шочмо – кушмо верем.''

''Икте веле улат,''

''Суксо гае ялем''

''(Григорьева 2004:12)''

Поэт шочмо  ялыштыже чӱчкыдынак огеш лий гынат, тудын чонжо садак шочмо ялым шона. Тидланже предложений-влакым йодышаным чоҥа.

''Кузерак кутырет, куанет, ойгырет,''

''Шочмо – кушмо мондалтдыме ял?''

''Ужар шовычшым пидын шога куэрет,''

''Чыдыр-чодыр гӱжла кожерлат?''

''(Григорьева 2004:9)''

С. Григорьева шке шочмо Йошкар-Памаш  ялжыланат почеламутым пöлеклен: 

''«Ик Йошкар – Памашем мыйын веле» –''

''Изи годсо йоча шонымаш –''

манын палемден «Йошкар-Памашлан» почеламутыштыжо поэт. 

Лач шке кундемыштыже  гына чылажат поэтлан лишыл:

''Тыште лишыл мылам кажне ломбо,''

''Шоҥго писте да тӱслö  куэр.''

''Шернур велыште – луй модмо олмо,''

''Шернур велыште – мöрö чевер''

''(Григорьева 2004:10)''

Лач шке кундемыштыже гына автор каналта, вийым налеш.

Кеч-кушто лийына гынат, шочмо кундемна, ялна, калыкна, пӱртӱсна шӱмыштö лиеш.

Поэт М. Кастрен ушемлан «Угро-финн тумо» почеламутым пöлеклен. Тиде ушем поэт – писатель-влаклан мыняр гынат полышым пуэн шога, мурпогыштым савыкташ полша.

С. Григорьеван «Сото кандывуй», «Пырысиге мыр-мыр-мыр» йоча сборник М. Кастрен ушем полшымо дене савыкталтын. Тиде почеламутшо финн-угор еш гыч улмына нерген каласкала. Финн-угор тӱшкам ончыкташлан поэт тумын образшым кучылтеш. Молан манаш гын  тумо шуко курымла дене шогышо пушеҥге. Тудо шке укшлажым тӱрлö могырышкыла шаралтен шога. Поэт тумын лышташыже-влакым родо дене таҥастара:

''Лöза лышташ-влак улыт родо,''

''Мый йыгыре илаш келшем.''

''Финн ÿдыр, хант да манси, одо –''

''Ик тукымышто кугу ешем''

''(Григорьева 2004:29)''

Марий калыкынат тиде ик тукым тумо гыч улмыж нерген палемден кода:

''Шке вержым муын марий калык''

''Йӱлажым, вожшымат пала.''

''А кӱшнö  сакче – тукым кайык –''

''Акретсе тумым  арала''

''(Григорьева 2004:29)''

Тыгак поэт Марий ушемлан почеламутым пöлеклен. «Марий ушемын» марий калыкын вияҥ толмаштыже мыняр гынат надырже уло.

''«Марий ушем» корным викта''

''Тыланет да мемнан шочшылан,''

''Огеш мондо суапым иктат,''

''Тауштен ойлена ме чылан''

''(Григорьева 2004:37)''

Поэт ӱшана: марий калык пиалан да виян лиеш:

''Пеледалт, ушемна, шошо гай,''

''Одарлане чатка кава гай.''

''Марий калык лиеш пиалан,''

''Марий калык лиеш эн виян''

''(Григорьева 2004:37)''

Тиде почеламут корнылаште у йöн дене пайдаланыме. Автор ушемым «Шошо гай пеледалташ», «кава гай одарланаш» йодеш. Тыге веле марий калык виян, пиалан лиеш.

Марий ӱдырамашым поэт чапландара да сылне шомак-влакым пöлекла. Марий ӱдырамашым памаш дене, кава дене таҥастара:

''Улат тый марий ӱдырамаш, Марий вате,''

''Памаш гай лыжга, кава гае тыматле.''

''Яжу тӱнямбалне''

''Йоҥгалтше йӱкетым''

''Мый кечын моктем,''

''Моктем тыйын лӱметым''

''(Григорьева 2004:36)''

Марий ӱдырамашын ыштыш-кучышыжым поэт палемден кодашак тырша. Иктешлыше мутым кучылтын, койыш-шоктышыжым почын пуа. Мутлан:

''Екем мландынам ыштынет муро гайым,''

''Садлан йырым-ваш палат тыйым тыгайым:''

''Тура ошкыланым,''

''Чечен кумыланым''

''Да шöртньö киданым''

''(Григорьева 2004:36)''

Ӱдырамашлан чынжымак шуко чыташыже логалын. Эн йöсö пагытым, очыни, сар жапым шотлыман.

Тиде почеламут возалтме шот денат моло дене таҥастарымаште ойыртемалтше. Молан манаш гын, кажне корныжо икгай рифме дене пыта.

Марий калыкын пайремжылан пöлеклалтше почеламут-влакат сералтыныт: «Тиште кече», «Талешке кече». Нине кече-влак марий калыкын йылме вияҥашыже негыз лийын. Тидым ме шарнышаш улына:

''Кунам возалтын икымше мутна,''

''У ошкыл шочын волгыдыш вигак.''

''Тунам нерештын шерге йылмына''

''Да муын корныжым Марий книга''

''(Григорьева 2004:34)''

Поэт «Тиште кечылан» почеламутышто марий ойпогынам сукыр кинде дене таҥастара. Кузе айдемылан кинде шерге,  тыгак шерге марий калыклан сылнымут, ойпого. Лач тышечын тӱҥалын мемнан возыктышна.

«Талешке кече» почеламутышто авторын талешке–влак дене кугешныме кумылжо  шижалтеш:

''Шогеныт нуно йылмына верч талын,''

''Саклалтын садланак кадем йомак.''

''Марий талешке-влакым шарналталын.''

''Йоҥгалт шарла кугешныме шомак''

''(Григорьева 2004:35)''

Пытартыш корныжо кызытсе марий еҥым ончыко чолган тошкалаш ӱжеш. Повествовательный предложений ӱжмашым каласен пуаш полша.

''Ме кодын огынал пырчат варашлан,''

''Эше сита вийна да акылна.''

''Вуйдам со кӱшнö кучыза мурашлан,''

''Куатлырак лийшаш ме улына''

''(Григорьева 2004:35)''

Марий еҥ ожнысек кӱсотыш кумалаш лектеш. Тиде темымат поэт öрдыжеш коден огыл:

''Тыге ик эрден поген ото унам:''

''Пöръеҥ, вате-влак шке ньогам''

''Намийышт кӱсотыш, нумал пушмелнам,''

''Неран тичмаш киндым, шаньгам''

''(Григорьева 2004:31)''

Тыгай сынан почеламутыштыжо кумалтышын кажне татшым почын пуаш тырша. Кумалтыш годым юмо дечын кажне енже мом гынат йодеш, тидын нерген автор ик мураршашыштыже тыге воза:

''Ме йодынна мландым йот деч аралаш,''

''Тор деч, эҥгек дечын, чер деч.''

''Тӱняште, суртпечыште тек лийже аш,''

''Ӱстелыште – ток перемеч.''

''(Григорьева 2004:32)''

Кумалтыш нерген  поэт ныл почеламутым возен «Кӱсотыш толмеке», «Тыге ик эрден поген ото унам…», «Тыге Юмына кажне ийын волен…», «Ӱшан деч посна огеш лий уланаш…».  Тышеч марий калыкын йӱлажым палымыже, пагалымыже  шижалтеш. Кеч-могай поэтат шке кундемже, калыкше верч мелын шога, садланак тудлан пöлеклалтше почеламут-влакым шочыкта. С. Григорьеван почеламутшо-влак тӱҥ шотышто кумалтыш дене кылдалтыныт.     

'''''Поэтын философий шӱлышан лирикыже'''''

Поэтын илыш нерген келгын шонкалымыжым  «Илыш» почеламутышто раш ужына. Тыште «мо тыгай илыш?» йодыш шындалтын да автор тиде йодышлан вашешташ тырша:

''Илыш – ош пеледыш, ал саска,''

''Пеш шуэн вӱчкалмыже ласка.''

''Йӱштым веле огыл чытыман,''

''Кажне ойгым вачыш пыштыман''

''(Григорьева 2004:55)''

Очыни, тиде йодышлан тӱрлö шöрын гыч автор вашештен кертын.

Кажне гаяк айдемылан ача-ава  суртым коден каяшыже логалеш, тыге илыш кӱшта. Но туге гынат шке шочмо вернам, ача-аванам мондышаш огынал. Вет нуно мемнан мöҥгö толмынам шӱм вургыж вучат, ме нунын чон ласкалыкышт улына. Тиде йодышымак автор шке почеламут корнылаштыже ончыкта:

''Йочаже пелен – ава кумыл,''

''Кö  тудым акла, чонжо – кумдык.''

''Кает гын, вашке пöртыл, вашке,''

''Ава ӱжеш шочмо кавашке''

''(Григорьева 2004:20)''

Поэт «Аван мутшо» почеламутыштыжо аван шомакшым колышташ ӱжеш, тидланже «сакле» мут полша. 

''Кеч-кушто аван мутшо  - кайык,''

''Вола, авалта шочшым лайык.''

''Кеч – кушто аван мутшым сакле,''

''Аван чон шомакшым чын акле''

''(Григорьева 2004:20)''

«Шомак костенеч» почеламутышто авторлан аваже корныш кайыме деч ончыч сугыньым пуа:

''Улат ӱдыръеҥ  Шернур могыр,''

''Ит амырте шкендын лӱмет.''

''А корно эре вияш огыл,''

''Палаш ок лий, кушто шӱртнет''

''(Григорьева 2004:22)''

Поэт поро сугыньлан таушта да чыла сай лиймылан ўшана. Кеч-кушто лиеш гынат аваж дек пöртылаш сöра:

''Палем, илышем шере огыл,''

''Йога кӱчык жап лач ошма.''

''Кеч-кушто тич сомыл ден шогылт,''

''Ом мондо авай дек пашмам''

''(Григорьева 2004:22)''

Жап ала-молан эре ончыко писын кая, южгунамже шогалташат огеш лий. Поэт жапым пыртлан чарналташ йодеш:

''Адак эртем мєран лап мучко,''

''Но мый ом вашке молын гай.''

''Ах, жап,''

''тый, жап!''

''Тый кушко? Вучо!''

''Ончал йырваш – сöрал могай!''

''(Григорьева 2004:36)''

Тиде темымак «Ош окан ломбо», «Вашкыше пагыт», «Чыла эртен» почеламутыштыжо шуя.

Илышым поэт шыже дене таҥастара. Тиде шкешотан таҥастарымаш. Тидыже вес поэт-влак деч ойыртемалташ йöным ышта. Пушеҥгыште лышташ-влак шошым вийым налыт, шыже шумеке пушеҥге деч ойырлаш логалеш. Мемнан илышат тыгак эрта, да жапым уэш пöртылташ огеш лий:

''Огыт лий нигунам ты лышташ-влак''

''Шурген эртыше сылне ийгот.''

''Да нунат, шып камвочшо ужашла,''

''Нигунам пöртылаш огыт йод''

''(Григорьева 2004:44)''

Тачысе илышын шере-кочыжым поэт «Бомж ден ӱмыл» почеламтыштыжо почын ончыкташ тыршен:

''Рӱдö пазарыште пуйто йомат.''

''Шуко ужалыше, лыҥ сатужат.''

''Тӱрлым темлат, изимат – кугумат,''

''Налын от керт гын, чонетым туржат''

''(Григорьева 2004:38)''

Тиде почеламутышто бомжын илышыжым сӱретлен ончыкта. Бомж лач мӱшкырым гына темаш шона. Илышын йыжыҥыштыже еҥ бомжыш савырнен, тыге лиймылан, очыни, пагыт титакан.

''Бомж йывырталын, тӱрлен шинчам тул''

''- Кечым пырт кочкым , ох, тутло таман…''

''Умыл-айдеме – ты пагытын кул,''

''Утышо-влакым ок жапле саман''

''(Григорьева 2004:38)''

Айдемын вийже нергенат поэтын возымаштыже ужына:

''Айдеме – кў, айдеме – курык,''

''Айдеме – он, айдеме – тулык.''

''Айдеме – он, а тудын кумыл''

''Пеш куштылгын иеш дыр кумдык''

''(Григорьева 2004:51)''

С. Григорьеван «Сӱрет» почеламутышто ӱдырын имньым сӱретлымыж гочын, «жапым сӱретла» манын палемда:

''Мемнан ӱмыр чылт имне гай писе,''

''Садымат пала ӱдыр докан.''

''Сӱретла имньым огыл, жап пикшым,''

''Мучышта тиде пагыт чолган''

''(Григорьева 2004:68)''

Кунам лирический геройлан  йöратыме еҥже кудалтыме дене йöсö лийын, очыни. илышын шере-кочыжым утларак келгын почын пуаш тыршен. «Эше улам» почеламутым ончалаш гын, тыге чучеш, пуйто тиде корныла йöсым чытен лекме деч вара возалтын:

''…Тугакак куржталам кугу тӱняште''

''Да тау Юмылан, эше улам.''

''Эше илем, ик ӱмырем эрта тек,''

''Эше туржам чонемым, пырт тулаҥ''

''(Григорьева 2004: 62)''

да тидым автор уэш пачаш куан кумыл дене каласа.

Эше шомакым кучылтмо дене геройын илышлан куаныме кумылжым шижаш лиеш 

Тиде почеламутлан ваштареш поэтын «Иктаж-кунам ом лий…» почеламутшым ончыкташ лиеш:

''…Тунам-тунам йӱлен йомеш дыр''

''Лач мыйын семын сото шӱдырат.''

''Ала тунам трук шарналтет чыр,''

''Лач мыйым веле воктекет ужат''

''(Григорьева 2004:63)''

Тыштак автор шке шонымашыжым олма дене таҥастара:

''Мый лыпланем тугак кӱрлалтын,''

''Чевер олма гай шонымем шуҥгалт йыма''

''(Григорьева 2004:63)''

Тиде шкешотан таҥастарымаш. Возымаштыже у тӱс шижалтеш.

С. Григорьеван серымаштыже шӱлык кумыл утларак палдырна. «Мландемын козыраҥше кидыш…» почеламутыштыжо лирический герой чон йöсыж дене пӱртӱс деке йодын миен, но пӱртӱсшат герой деч савырнен. Тидлан вашмутым  автор шке муаш тырша:

''Нигöлан тыште кӱлын омыл.''

''Нигö ыш вашке шыматаш.''

''Мландемын ыле шуко сомыл,''

''Садлан ыш вашке дыр полшаш''

''(Григорьева 2004:56)''

Илыш кеч-могай йöсö лиеш гынат, герой кöргö вийым муэш да йöсö ваштареш уло кертмын шогалеш. Автор тыге воза:

''Ӧндале вет мардеж, ыш кодо,''

''Мландемын кидшым кормыжтем.''

''Тек кумылем ок эрне, тодылт,''

''Тек йöсö  мыйын корныштем''

''(Григорьева 2004:56)''

Кеч-могай йöсымат илышыште чытен лекман. Южгунамже поэт чон йöсыж дене кычкыралынат колта:

''Кузе шинчам кумен,''

''Шижмашым ондалаш?''

''Пел корнышко шумек,''

''Чыла-чыла мондаш?''

''Кузе?''

''(Григорьева 2004:57)''

Туге гынат, поэт тӱняште илымыжлан куана да мемнамат ӱжеш:

''Йöратыза кышанам ӱштшö  йӱрым,''

''Уэмше корным, олыкым, кумдам.''

''Йöратыза те тылзын шöртньö  тӱрым,''

''Тул кечымат, вӱчкалше кумылдам.''

''…Те илышым кава пöлек гай налын.''

''Куаныза тӱнялан, сотылан''

''(Григорьева 2004:73)''

Тиде корныла гыч шижалтеш, лирический геройым йöсö гына огыл, тыгак куанат авалтен. Тидланже тудын  верч куаныме шуэш.

Рвезе пагытым автор '''пеледше ломбо, куэр, эр, теле''' дене таҥастара:

''Рвезылыкым таҥлышым куэр ден.''

''Шыжым саремеш ужар лышташ.''

''Рвезылыкым таҥлышым у эр ден,''

''Эр жапшат вашке эрта улмаш''

''(Григорьева 1999:21)''

Тыгай таҥастарымаш-влакым кучылтын, вес поэт-влак деч ойыртемалташ йöным ышта. Да почеламут корнылажым у тӱс дене тӱзатен колта.

Тиде ужашыште поэт у мут-влак дене (ыҥ – умылымаш, тöжык – изящный) пайдалана да эше кушкыл лӱм-влакым пурта. Мутлан, вӱднеде, шырланге - подмаренник да молат. 

Тыгак возымашкыже риторический йодыш, кычкыралтышым пурта. Тиде йöн гоч авторын кöргö шонымашыже утларак почылтеш.

''Эртем моло гай кӱчык ӱмырын кутышым,''

''Каласыза, мо верч илем?''

''(Григорьева 2004:72)''

Возалтме шот дене тыгакак перекрестный рифмовка («Мондем ыле», «Эше улам», «Ош окан ломбо» да молат) кугу верым налеш, но вес формо денат пайдаланаш тырша. Тиде – парный рифме («Йӱр дене пырля», «Илыш» да молат). С.Григорьеван ик почеламутшо у семын, тошкалтыш дене, возалтын. Тышечын поэтын возымаште уым кычалмыже коеш:

''Келша шӱлык,''

''камвочшо эн ӱлык.''

''Йылме шӱкым''

''погем таче, шӱртньыл''

''(Григорьева 2004:49)''

Эсогыл поэт почеламут сборникыштыже философий шӱлышан почеламутлан ик ужашым айлен да «Утеш ит кодо пӱрымаш» лӱм дене ойырен.  

С. Григорьеван философий шӱлышан  почеламутшо-влакым  лудын лекмеке, илышын тӱрлö шєрынжє нерген шоналтет да илышым вес шинчаончалтыш дене ончалаш кумыл лектеш.  

'''''Светлана Григорьеван йöратымаш лирикыже'''''

Йöратымаш темым кажне поэт шке семынже почын пуа. Ик тӱшка поэт шке возымаштыже йöратымашын юзо вийжым чон куаже дене почын пуа гын, весылан йöратымаш сусыр палым коден. Лач тыгай сынан  улыт С. Григорьеван почеламутшо-влак. Поэтын возымаштыже чон шӱлыкым, сусырым шижына:

''Палем, тый пеленем ынде от лий,''

''Шортам да шинчавӱдын акше – ший.''

''Мо ырыкта ынде, могай возак,''

''Могай кыл ынде ваш ышта, могай вончак?''

''(Григорьева 2004:113)''

Очыни, поэтын илышын йöратымаш йыжыҥыштыже йöсö улмаш. Тидыжым чыла почеламут корнылаштыже ужына. Мутлан, «Лийын омыл гын йöратыме» почеламутым налаш. Тыште автор шке кумылжым сад-пакча дене таҥастара:

''Отыл ынде мыйын чонышто,''

''Отыл тый ушыштемат.''

''Мом коштат тугеже, тодыштын,''

''Еҥын кумыл сад-пакчам''

''(Григорьева 1999:46)''

Тиде темымак «Чаманен иленам тыйым веле…», «Тый ыльыч мыйын» да моло почеламутлаштыжат тарвата.

Поэт йöратыме еҥже верч чыла ышташ ямде, лач тудын пелен гына лияш:

''Тыланетше кöра лийнем кайык мый кӱшнö,''

''Шара нурым мокталше шышталге уржа.''

''Шупшалаш ал тӱрвет изимöр лийнем, кӱшö.''

''Шӱшпык гаяк чонетым эр-касше туржам''

''(Григорьева 2004:132)''

Поэт умыла, йöратыме еҥже пеленже лийын огеш керт да лирический геройын чонжылан утларак  неле.

''Воктенем чаманыше да ныжыл''

''Нигунам тый от лий, мый палем''

''(Григорьева 2004:153)''

Туге гынат йöратыме еҥжылан  пиалым гына тылана:

''Палем, вет тыйын – чатка вате,''

''Мотор йочатше йыр пöрдеш.''

''Уке, мый пиалет ом кате,''

''Тек тудо ямлын пеледеш''

''(Григорьева 2004:140)''

Южгунамже автор тудым мондынеже, но тидыже пеш вашке огеш лек:

''Тый ыльыч, тый ыльыч,''

''Тый ыльыч мыйын шӱм-чонем''

''Но шыльыч, но шыльыч,''

''Мый шыргыжметым мондынем''

''(Григорьева 2004:140)''

Тиде темымак «Чыла-чыла ушештара лӱметым…» почеламутыштыжо шуя. Йöратыме еҥже дене ойырленыт гынат, садак шӱмыштыжє аралаш тӱҥалеш:

''Тек сорта гай йӱла шып пиал,''

''Ошман серыш толатак шонем.''

''Мыйын чонышто шошо ила,''

''Садлан нигунам от шоҥгем''

''(Григорьева 1999:18)''

«Шарнал илаш» почеламутшым ончалаш гын, автор йöратыме еҥжын фотожым ужын, уэш пиалан татшым шарналта. А жапым пӱсö керде дене таҥастара, вет жап поэтлан чон сусырым конден:

''Мый лийынам тылат эн лишыл,''

''Тунам гына чевер, мотор.''

''Но кок шомак чонемым ишыш,''

''«Шарнал илаш» гына фото.''

Кеч-могай йöсым конда гынат, фотожым арален кода:

''Йошкар альбомыштем вер шуко,''

''Но фотом аралем посна''

''(Григорьева 2004:129)''

Поэтын чоныштыжо кочо тат гына огыл, пиалан жапшат лийын тидланже геройлан куанаш гына кодеш:

''Кок йӱд мемнан лийын, ом ӱштыл''

''Эн ныжылгым илыш тӱр гоч.''

''Мый тымык эҥерыште йӱштыл,''

''Йöратышым тыйым тӱргоч.''

''…Кодем илыш тӱрыштö  рӱдым:''

''Кок йӱд ыле ныжыл, мотор''

''(Григорьева 2004:146)''

Поэт йöратыме еҥже дене чеверласыме сынан почеламутымат возен:

''Сай таҥем, вес гана вашлиймешке,''

''Чон тулемлан лектеш вес пелаш.''

''Ужаташ лектын тылзе йыргешке,''

''Сугынем тудын гаяк тичмаш''

''(Григорьева 2004:155)''

Иктешлен каласаш гын, йöратымаш темым почын пуымаште авторын шӱлык кумылжым шижына. Тидыже кажне гаяк почеламутыштыжо коеш. Мурпогыжым лудын лекмеке, авторлан чаманымашым каласыме шуэш. «Ош лум велеш» почеламутым ончалаш гын, ош лум велме дене авторын чонжо шортеш да тунам йöратымашыже пöртылмылан ӱшана. Возалтме шот денат оҥайын возалтын, почеламут корныжо-влак икгай рифме дене пытат:

''Лыве гае ош лум велеш,''

''Муро гай мландынам леведеш,''

''Тышке-туш  шулдыраҥын иеш –''

''Тиде телын саскаже лиеш.''

''Ош лум велеш, чонем шортеш.''

''Ош лум велеш, таҥем ўжеш''

''(Григорьева 2004:141)''

Тыгай формо ден «Леве йӱр», «Тый мыйын шӱдо сулыкем…» почеламут-влак возалтыныт. Тиде корнылаштак таҥастарымашым ужына. Лум авторлан «лыве гае», мланде – «муро гай». Тыгак автор парный рифма дене пайдаланен. Тыге возымыжо утларак сылнештын, шкешотан тӱсым налын:

''Тыгай шинча вел кертын ондален.''

''Тыгай шинча лыҥ кертын каласен.''

''Конден йöратымаш пораным,''

''Аяр гай тулым, тул гае аярым''

''(Григорьева 2004:128)''

Тӱҥ шотышто перекрестный рифмовка дене пайдаланен. Тиде формо поэт-влакын традиционный лийын.

Поэт шукыж годым серымаштыже таҥастарымашым кучылтеш: '''«тӱтыра шöр шоҥ гай погына», «тул гай тӱс ден чонет ом йӱлалте», «пöрдам лыве гай''' '''воктенет»''' да молат.

С. Григорьеван возымаштыже эн ончыч лудшо-влаклан у мут-влак дене пайдаланымыже шинчашке перна. Ик могырым тыге кучылтмаш марий йылмын мутвундыжым пойдара, вес могыр гыч ончалаш гын, умылыдымашым луктеш. Южо почеламутыштыжо утларакат пуртен колта да почеламут йоҥгалтмыжым чарна.

''Йорган чон кумдык эрыкан,''

''Эпере лийын элнык гай ума –''

''Шинчам пӱялын тымыклан,''

''Тӱжем ший шӱдыр трук ума''

''(Григорьева 2004:131)   (эпере – арам, элнык – кына)''

С. Григорьеван кугырак поэт-влакын традицийыштлан эҥертымыже коеш. Ик почеламутшым трехстиший дене  серен:

''Келшыме да шонымо,''

''Ойырлымо да мондымо''

''Волгыдо торам''

''(Григорьева 2004:154)''

С. Григорьеван почеламутшо-влакат мурсем тӱняште шке верыштым муыныт, композитор-влак келшыше семым келыштареныт. 

Поэтын йöратымаш нерген почеламутшым шергал лекмеке, тудын  тӱрлö могыржым  ужаш лиеш. Авторлан йöратымаш чон йöсым конден гынат,  тудым эн ныжыл шижмашлан шотла да чаткан сылнештарыме йöн-влакым пуртен сӱретла.

'''''Пӱртӱс лирикыже'''''

«Пӱртӱс кеч-кунамат ямле», тыгай калыкмут дене почылтеш С.Григорьеван 2004 ийыште лекше почеламут сборникшын ик ужашыже.

Автор идалыкын кажне пагытшым сылнын сӱретла.

Поэт шке илышыжым шыже дене таҥастара. Пӱртӱс темым почын пуымаштыжат шыже игечым воза.  «Келша тыйын шӱлык» почеламутышто автор шыжым сӱан дене да «лышташ кышылым кӱэштше шўлык оръеҥ» дене таҥастара. Тиде шкешотан таҥастарымаш тышечын поэтын афоризм-влакым кучылташ тыршымыже шижалтеш. Теве авторын эше у савыртышыже шочеш.  

''Теве пызле чатка капым''

''Чылт чарам жаплан коден,''

''Пызлыгичке – тӱрвö-влакым''

''Шупшалашлан ямдылен''

''(Григорьева 2004:88)''

Шыже толмо дене автор лудшо-влаклан саламым колта:

''Саламем тендан дек чоҥешталже.''

''Ида  öр кöгöрчен – серышлан.''

''Тек тыглай огыл шӱм-чонешдаже''

''Ылыжеш пиал тул йöршешлан''

''(Григорьева 2004:81)''

Кеҥеж пагытым йöратымыжым автор «Ах, кеҥеж» почеламутыштыжо тыге сӱретла. Тидланже предложенийым кычкыралтышаным чоҥа:

''Ах, кеҥеж – ал кеҥеж.''

''Кузе мый йєратем!''

''Кушто лыҥ  снеге еш,''

''Вашлиеш шӱм таҥем''

''(Григорьева 2004:79)''

Шошо пагытым  сӱретлыме годымат С. Григорьева сылне ойсавыртышым кучылтеш, пӱртӱсын ылыжмыже авторын чонжым куандара:

''Пыштен портышкемым кундем''

''Вес пагыт марте коҥгамбак.''

''Ужар тӱсан нöргö вургем''

''Вашке возеш тудын ӱмбак''

''(Григорьева 2004:77)''

Поэтлан куэ лишыл да мутаршашыжым куэлан пöлеклен, тыге воза:

''Марий тӱр гай чатка куэ солык''

''Мардежеш толкыналт рӱзалтеш.''

''Шыве-шыве мутланымым олык''

''Йöратен да шулен колыштеш''

''(Григорьева 2004:93)''

Тиде почеламутышто куэ ден ӱмылын пырля келшен илымышт нерген сера:

''Куэ дене кылдалтшым сур ӱмыл''

''Шудылан куан дене ойла.''

''Вет лиеш гын куэн кӱчык ӱмыр,''

''Ӱмылат йомеш тудден пырля''

''(Григорьева 2004:93)''

«Мо верч гӱжлет, куэр?» почеламутышто поэт вашмутым кычалеш:

''Чонемланже лишыл, сылне,''

''Кузерак куэр лӱшка,''

''Ала тудо вачӱмбалне''

''Мландын орлыкшым рӱпша…''

''(Григорьева 2004:92)''

Автор куэрын мом шонымышт нерген пален налашлан '''дыр''' шомакым кучылтеш:

''Курым мучко жапым шерын''

''Ойгырат дыр, куанен…''

Шыже толмо дене куэрлан ойго возын:

''Пуд вургемым шыже солыш,''

''Сылне шöртньым ончыде.''

''Йӱштö  йӱрын йӱкшö солныш,''

''Шорто, тайныште куэр''

''(Григорьева 2004:92)''

Но туге гынат поэт ты йодышлан вашмутым огеш му:

''Илыш верч тыге шонет гын,''

''Мо верч тый гӱжлет эре?''

Поранын озаланымыжымат оҥайын сӱретла:

''Поран – йож мыжержым чиен,''

''Урем оза гай куржталеш.''

''Кава марте лумым пурген,''

''Окна воктенем урмыжеш''

''(Григорьева 2004:90)''

Тиде строфаште поэт метафора йöным кучылтеш. Пораным автор чонан семын сӱретла.

Лум ора-влакшым «ош  калпак» дене таҥастара да «савуш гае»  кушта манеш.

Тыгеракын С. Григорьеван возымаштыже у деч у ойсавыртыш-влакым вашлияш лиеш. А теве «Шып коклаште» почеламутышто шыже нерген тыге сера:

''Куэ сывынжым кудашын,''

''Кӱжгö сондыкыш пышта –''

''Шöртньö лышташан левашын''

''Ӱмыргорныжо пыта.''

''(Григорьева 2004:88)''

Шукыж годым почеламутшо-влакым перекрестный рифмовка  дене воза  («Ах, кеҥеж», «Ит öр саламлан», «Нöрышö лышташ» да молат), южо мурсаскажым гын парный рифме дене чоҥа:

''Йоҥ  шошо мардеж йӱр ӱпшан,''

''То леве, то йӱштö каплан.''

''Кастен йогын вудшö  йӱкша,''

''Эрден йылгыжалын шула.''

''(Григорьева 2004:77)''

«Шып коклаште» почеламутышто аллитераций йöн дене пайдаланыме коеш:

''Шыжым чодыраште шӱлык,''

''Шордо ала-куш вашка.''

''Сур лышташ, камвочшо ӱлык,''

''Кечын шокшыжым ашна.''

''(Григорьева 2004:88)''

Кажне поэт пӱртӱсын сöраллыкшым шке семынже ужеш да кажне пагытым шке шинчаончалтышыже дене  сылнын, тӱрлö сылнымут чиям кучылтын  сӱретла. 

'''''С. Григорьеван йоча лирикыже'''''

С. Григорьева шке сылнымутшым кугыеҥ-влаклан гына оыл, тыгак йоча-влаклан пöлеклен. Йочалан возымо «Сото кандывуй», «Пырысиге мыр-мыр-мыр» сборникше-влакым ончыкташ лиеш. 

Йоча литературышто поэтын сӱретлалтмаштыже мут  пел корным айла гын, художникын вургемлыме тӱсшат авторын пашажым ешара, саскан рӱдыжым чоҥа.

''Кандывуй пӱяле''

''Весела шинчам.''

''Лай мардеж пуале,''

''Модыктен чачам''

''(Григорьева 2003:3)''

Нöлтшö кумылын юарлымыже, яндар кавалан да уло илышлан куанымыже книга мучко, манмыла, «йоча гычак» лектеш. Тидат авторын шкан гына келшыше интонацийым мумыж нерген ойла. Вет ик шот, кунам ача-аваже, ака-изаже лудын пуат, да йöршын весе – ньога, парняж дене корно гыч корныш вончен, шкенжынак йӱкшö да «шулыш-ошкылжо» дене шонымашыжым виса, йоҥгалтме сылнылык вийжым шижеш. Ялысе икшыве комбым кечын ужеш – «шер темыше» сӱретымак автор у могырым савыралеш: 

''Иктыже манеш:'' ''«Го-го!»''

''Весыже – вигак: «Ого!»''

''А пырляже – йӱк-йӱан,''

''Кудывечыште – сӱан.''

''(Григорьева 2003:5)''

Марий йылмын сöраллыкше, изинекак шӱмеш велалтше модыш оҥгыран да йыр кумдыкым трук авалтыме йоҥгытан оҥайлыкше тыштат коеш: 

''Йӱксавыш ден модам,''

''- Ау-ау! – манам.''

''Тудат мылам: «Ау…»''

''- Кожла кочай, тау!''

''(Григорьева 2003:6)''

Тидымак «Шож мелна», «Чонан когыльо» почеламутлаште ужаш лиеш.

«Кок корак» почеламутым ончалаш гын, кок коракын карыме негызеш у йомак-модыш шочеш:

''- Кор-раҥ  кае,''

''Шем кор-рак,''

''Тор-ра гае''

''Тувыр-ран!''

''- Тыгер-ракын –''

''Мый тор-ра?''

''Тугер-ракын –''

''Ну, йор-ра!''

''Шуко тыйын''

''Лавыр-рат,''

''Уке тыйын''

''Ковыр-рат!''

''- Утар-ралза,''

''Кыр-ра кум!''

''- Утар-ралза,''

''Кар-раул!''

Фольклорын сын ден вийже книгалан поснак  пале «шӱртö-кылым» ешарат, тÿрлеман шовычлан койын-койдымо чинчым шавалтен, шындарен моштышо  семынак, тыштат калык йомак, шотлен модмаш, кокланже туштым каласыме гай савыртыш гыч ужына, кузе чылан ужмо-колмо образ ден йöнжö туран огыт кусаралт, а возышын    уэмден, весемден ончалмыж вошт шочыт. Кокланже авторынак шке гыч шонен лукмыжо, мöҥгешла, тошто ойым, лудыш муро ден такмакымат шарныкта. Сандене ойсавыртыш ден куплетше лудмо семынак ушеш кодыт:

''- Сыренам мый – тиде раш,''

''Вик каем пич чодыраш…''

''- Тушто пире ден маска,''

''Тыланет ок лий ласка.''

''- Пире дечын мый ом лÿд.''

''Ок чактаре тыгак йўд…''

''- Тушто шучко-шучката,''

''Пижеш шудышто ката.''

''- Ката деч посна каем,''

''Тек коршта изи йолем…''

''- Тушто шкетын тый йомат,''

''Ынже кончо омыштат.''

''- Тушто кайыклан кӱлам,''

''Ойла тудо йомаклам…''

''(Григорьева 2003: 12)''

Диалогым пуйто йомак книга гыч налме. 

Кече ден порылыкым, мотор ден татулыкым оҥай пералтышан йӱкеш поэт семын келыштарен ончыктымаште тÿҥ верым икшывын аваже налеш. Ава ден икшыве – теве илышын куанже. Конешне, ава ончылно шкем сай кучыман: теве, мутлан, пакчашке агытан пурен, пел йыраным удырен».

''Уке, мый пакчаш ом пуро,''

''Кеч тендан ден пеш оҥай.''

''Кешырым лукмек от уро,''

''Палымек вурса авай''

''(Григорьева 2003:4)''

''Авай, авай, улат шыма,''

''Тӱняште шокшо лай шӱман,''

''Корнет лиеш тек пиалан,''

''А илышетше – мöр алан.''

''Авай толмек, чон юарла,''

''Лыҥ йодышем  вигак шула.''

''(Григорьева 2003:16)''

Возымаштыже йочалан туныктымо ойымат пуртен колта. Теве «Чывиге ден лыве» почеламутышто чывиге лывылан каласа:

''- Но ава тӱняште икте,''

''Шуко ок лий авана, -''

''Рашемда изи чывиге,''

''Чапаж дене тавалта''

''(Григорьева 2002:3)''

«Пырысиге – мыр-мыр-мыр» сборникыш автор писылудыш-влакым пуртен. Теве тушеч иктыже: 

''Курыкышто – кадыр кедыр,''

''Тудо верым пала Петыр.''

Мут дене модмо дене поэт йочан чонжым савыра, йочалан келшыше рифмым, мут-влакым  кучылтеш:

''О-о-о, изи чукай,''

''Тый каналте, папалтал.''

''Тек мала изи кизат,''

''Тек мала изи чапат''

''(Григорьева 2002:12)''

Тыгеракын, аван шепка кӱдын мурыжо кажнын чонеш кодын, тачат тудын денак кылдена шкенан шочмо элын  тӱҥалтыш кечыжым, Ош тӱнясе икымше ошкылжым, порсын шаршудысо чыгылтарыше лупс алгажымат…

'''''Кучылтмо литератур'''''

Егоров В. Шыма кумылан йӱк // Ончыко. 2001. № 2. С.173–175.

Бурков Л. Поэзий самырык шӱлыш дене поян: критика // Кугарня. 1993. 22 окт.

== '''Негыз''' ==
Светлана Григорьева // Писатели Марий Эл: биобибл. справочник / сост. А.А. Васинкин, В.А. Абукаев-Эмгак, Л.А. Абукаева, Ю.И. Соловьев. Йошкар-Ола: Мар. кн. изд-во, 2008. C. 192-194.
