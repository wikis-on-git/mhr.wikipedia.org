{{Вес ыҥ-влак|Чашкаял}}
'''Чашкаял''' ({{lang-ru|''Чашкаял, Большой Чашкаял''}}) — [[Марий Эл]]ын [[Кужэҥер кундем]]ыштыже верланыше [[ял]]. Тиде ял 17 курым мучаш гыч -18-ше курым тӱналтыш жапыште шочын. Ты верыш эн ондакак Шернур гыч мари-влак кусненыт. Чашкаял ялын верже нунылан моткоч келшен, тораштырак огыл чодыра, памаш верланен. Эн ондакак  тушко Мокей лӱман еҥ толын улмаш, садланак ялыште эн кумдан кучылталтше фамилий - тиде Мокеев.

Ондак тиде ял Топкавлак солаште эн кугу лийын, арам огыл тудым Кугу Чашкаял манын лӱмденыт.

[[1874]] ийыште ты ялыште чылажге 48 пӧрт лийын, тушто 142 поръеҥ да 165 ӱдырамаш иленыт. Ял калык 113 имньым,154 ушкалым, 371 моло изи вольыкым онченыт.
Чашкаял ял Шернур волость Вӱрзым уезд Вятский губернийыш пурен ыле.

[[1930]] ийыште ты ялыште, ик пӧртыштӧ, школым почыныт, туныктышыжо Е. А. Исакова лийын. Варыжым школлан посна зданийым чоҥен улыныт. Ты школ [[1970]] ий мартек лийын. Тылеч вара йоча-влак Топкавлак селаш тунемаш коштыт.
[[Кугу Ачамланде сар]] жап годым ты ял гыч 73 еҥ фронтыш каен, чаманен каласаш логалеш улыжат 34 еҥ гына пӧртылын.

[[1950]] ийыште Чашкаял ялыште эмлымвер почылтеш, кудыжо [[1994]] ий мартек пашам ышта. Ялыште книгагудо почылтеш, кудыжым [[1990]] ий тӱҥалтышыште петырат.Ялыште клуб пашам ыштен,танцплощадкат лийын. Ялыш пурмаште кевытым ыштыме ыле, кызыт тудын олмышто чапле пӧртым чоҥен шындыме. [[1990]] ий тӱҥалтышыште йочасадым ышташ тӱҥалыныт, но тӱрлӧ амаллан кӧра чоҥен шуктен огытыл. [[1988]] ийыште ты кундемыште ял клуб пашам ышташ тӱҥалеш.

[[1957]] ийыште ялыште икымше радио лектеш, а 1965 ийыште-телевизор. Чашкаял ялын эн кӱкшӱ верыште улмыжлан кӧра, [[1969]] ийыште телевышкым шындат, но [[1992]] ийыште тудым кораҥдат.

Ялыште тыгак МТФ, имньывече,пареҥгехранилище уло. [[1974]] ийыште сӧсна вута пашам ышташ тӱҥалеш. [[1984]]-[[1990]] ийлаште ялыште асфальт корным шарат.
2005 ий шорыкйол тылзын икымше кечыжлан ты ялыште чылажге 64 сурт уло, чылажге 191 еҥ ила. Ялыште пӧрт-влак кок могырым ик кужу уремым ыштат. Таче кечылан ялыште кок кевыт пашам ышта.

Эн кумдан кучылталтше тукымлӱм-влак: Мокеев, Макматов, Исаковмыт лийын улыт. Чашкаял ял кызыт мартеак шке калыкше дене кугешна.
[[1930]] ий гыч [[1940]]-ше ийла мартек трактор бригадыште М. Ф. Мокеев кыртмен пашам ышта.

Йошкар Знамя орден дене А. Ф. Иванов, Пашаче Йошкар Знамя орден ден З. В. Макматова палемдалтыныт.

Ты кундем гыч лекше, Марий Эл кундемлан палыме поэт ден писатель, литературовед, артист-влак лектыныт. Нунын кокла гыч иктыже - поэт, «Югорно» эпосым кусарыше - Анатолий Мокеев, поэтесса - А. И. Мокеева, филологий шанче кандидат - Г. Н. Сандаков.

Таче кечылан ялышке газым пуртымо.

[[Категорий:Марий илымверла Марий Элыште]]
[[Категорий:Ялла Марий Элыште]]
[[Категорий:Кужэҥер кундем]]
