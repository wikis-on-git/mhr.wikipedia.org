ИБРАЕВ Евгений Павлович

1967 ий 26 Вӱдшор Шернур кундем Лапкапамаш ялеш шочын. Мустай кыдалаш школ деч вара Йошкар-Олсе 1 номеран СПТУ-што тунемын, Марий машиностроительный заводышто токарьрлан пашам ыштен, Совет Армий радамыште служитлен. Армий гыч пӧртылмеке, Марий республикысе тӱвыра да сымыктыш колледжыште тунемын, Торъял район Ошканер тӱвыра пӧртын директоржылан 3 ий ыштен.
Е. Ибраев Марий самырык театрышке 1994 ийыште толын, таче марте тӱрлӧ сынан да тӱрлӧ планан 30 утла рольым чоҥен. Тиде - Кулигин (А.Островскийын «Гроза» драмыже), Федор (А.Толстой «Любовь – книга золотая»), Сергей Ильич (Л.Петрушевская «Уроки музыки»), Вачи (Г.Гордеев «Куван кеҥеж»), Сарвай (М.Рыбаков «Яндар ден Шымавий»), Лорд (В.Красовского «Русская соль» йомак). Тыгак кугу актёр мастарлык дене ойыртемалтыт З.Долгован «Шудо шешке» (Ольош) ден М.Рыбаковын «Окса мешак» (Пºча) комедийлаштышт чоҥымо образше-влак. Нине спектальлаште актёрын поро кумылжо, весела койыш-шоктышыжо раш почылтыт гын, Г.Гордеевын ожнысо илыш трилогийыштыже тудын модмо герой-влак келге драматизм шӱлыш дене ойыртемалтыт. Но Е.Ибраевын творчествыштыже поснак кугу верым М.Горькийын драмыж почеш шындыме «На дне» спектакль гыч Актерын да Г.Гордеевын «С.Г.Чавайн» драмыштыже тӱҥ герой Сергей Григорьевич Чавайнын образышт налын шогат.
