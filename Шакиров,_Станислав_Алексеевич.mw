[[Файл:Станислав Шакиров.jpg|200px|thumb|Станислав Шакиров]]
'''Станислав Шакиров''' — [[марий]] эстрадын [[Семмастар|семмастарже]], [[семлызе]]. "Мари" эстраде-фольклор тӱшкан вуйлатышыже. Кызыт чӱчкыдын концерт-влакым пуа. Концерт годым чӱчкыдын гитар але шиялтыш дене шокта да мура.

== Илыш корно ==
Станислав Шакиров [[Пошкырт Эл|Пошкырт вел]] [[Пӱрӧ кундем]] Кужнур ялыште [[1967]] ий [[23 Ӱярня|Ӱярня тылзын 23 кечынже]] шочын. [[1985]] ийыште тыштак кыдалаш школым тунем лектын. Кок ий армийыште служитлен. Но чонжо дене мурызак лияш ӱжын. Тыгай шонымаш дене Станислав [[Йошкар-Ола]]шке толеш. Экзаменым сайын кучен, [[И.С.Палантай лӱмеш тӱвыра да сымыктыш колледж]]ыш  пура. Но тушто шуко ок тунем. Шкенжын вий-куатшым эстрадле муро-влакым мурымаште терга. 1989 ий гыч [[Марий кугыжаныш филармоний]]ыште пашам ышташ тӱҥалеш. 

[[Файл:Шакиров Мари группо дене пырля.jpg|250px|thumb|"Мари" тӱшка дене пырля]]
Тыште тудо "Мари" лӱман эстраде-фольклор тӱшкам пога. Икымше концерт программышт ончышо калыкын кумылжым вигак налын. А вуйлатышын шыма йӱкшӧ да поро гына шинчаончалтышыже угыч да угыч {{comment|кончер|сцена}} гоч вашлиймашке ӱжыныт. "Какшан сер ӱмбалне ломбо" - тыге маналтын почеламутчо [[Геннадий Матюковский]]ын мутшылан возымо семлызе [[Кузьма Смирнов]]ын мурыжо. Тудым марий радион фондышкыжат серен налме. Марий телевиденийысе "Шӱмсем пӧлек" передаче тудын выступленийже деч посна шагал кунам эрта. Станислав Шакировын муро-влакше чӱчкыдын [[Марий Эл Радио]]н эфирыштыже йоҥгат.

== Чап лӱм-влак ==
"Мари" тӱшка дене пырля гастроль дене Марий Эл да пошкудо кундемлаште лиеден. Нуно марий эстрадын кӱкшытшым [[Суоми]]ште, [[Эстоний]]ыште, [[Венгрий]]ыште ончыктеныт. [[1997]] ийыште Станислав Шакировлан "Марий Элын сулло артистше", а [[2000]] ийыште "Марий Элын калык артистше" лӱмым пуэныт.

== [[Марий Эл Радио]]што йоҥгышо муро-влакше ==
* Вучо вашмутым
* Ит чамане
* Какшан сер ӱмбалне ломбо
* Кушто тый улат гын
* Лум пеледыш
* Муро маныт
* Мый улам тылат кӧра
* Ой йолташем
* Поч тӧрзатым
* Пу муретым
* Рвезе пагытем
* Туге мо
* Тый дечет посна
* Тылат
* Чолга муро
* Шочмо-кушмо верем
* Шошо пагыт
* Элнет
* Э-э-э ха-ха

[[Категорий:Тиштер почеш палыме еҥ-влак]]
[[Категорий:Марий семмастар]]
[[Категорий:Марий семлызе]]
[[Категорий:Марий Элын сулло артистше]]
[[Категорий:Марий Элын калык артистше]]
