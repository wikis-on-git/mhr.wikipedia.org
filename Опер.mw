{{Вес ыҥ-влак|Опера (ыҥ-влак)}}
'''Опер''' ({{lang-it|''opera'' — паша}}) — театрыште ончыкташлан возымо музыкально-драматический произведений; театрысе тыгай представлений.
== Марий опер ==
[[Марий]] муро аланыште опер жанр - эн шагал тӱзланен. [[Ключников-Палантай, Иван Степанович|И.С.Ключников-Палантай]] 20-шо ийлаште "Хор оперым" возынеже ыле, а [[Яков Эшпай]] ден [[Кузьма Смирнов]] опер шотышто шке шонымашыштым ("Мирон Мумарин ден "Арслан") шуктынешт ыле. Но тичмашын, тӱҥалтыш гыч мучаш марте шке пашажым [[Сапаев, Эрик Никитич|Эрик Сапаев]] гына ыштен кертын.
=== «Акпатыр» 1-ше опер ===
[[Файл:Акпатыр опера.jpg|300px|thumb|left|«Акпатыр» опер]]
"Акпатыр" оперын премьерын эртыме кечыже ([[5 Вӱдшор]] [[1963]]) марий оперын шочмо кечыжлан шотлалтеш. «Акпатыр» опер [[Чавайн]]ын тыгаяк лӱман произведенийже негызеш Эрик Сапаев семлызе возен. Либреттом Геннадий Матюковский, Йыван Осмин, Михаил Якимов ямдыленыт. Пугачёв жап годсо сар кредалмаш пагытым ончыкта, кузе марий-влак руш кугыжа ваштареш шке эрык верч кучедалыныт. 
=== «Элнет» 2-шо опер ===
«Элнет» лӱман 2-шо марий оперым [[Иван Молотов]] [[семлызе]] [[1970]]-ше ийыште возен. Адакат Чавайнын произведенийже негызешак возалтын, либреттом [[Семен Николаев]] ямдылен.

=== «Алдияр» 3-шо опер ===
«Алдияр» лӱман 3-шо оперым [[Архипова, Элина Анатольевна|Элина Архипова]] [[2000]]-ше ийыште [[Арсий Волков]]ын «Алдияр» пьесыж негызеш возен (Ганя Гадиатов либреттом ямдылен). Сюжетлан тошто марий ойлымашым налме: йӧратымаш, [[чимарий]]-влакым [[тынеш пуртымаш]]. 
Алдияр лӱман [[сонарзе]] марий [[карт]]ын ӱдыржым йӧратен шынден, но шкеже [[танле тын]] йӱла почеш ила, сандене илышыжым йӧратыме ӱдыр денже кылден ок керт. Тяви лӱман тӱҥ героине йӧратымаш да марий йӱла коклаште чонжым йӱлалта. 

=== Моло паша-влак ===
[[Юрий Евдокимов-Тойварс]] "Стапан Микале" оперым [[Миклай Рыбаков]]ын "Морко сем" пьесыж негызеш [[1988]]-ше ийыште возен, Сарра Кириллова либреттом ямдылен.

== Тыгак ончо ==
* [[Оперетте]]
* [[Театр]]
* [[Мӱзикыл]]

== Негыз ==
* Энциклопедия Республики Марий Эл - Йошкар-Ола, 2009. - 592-593 лашт.

[[Категорий:Театр]]
[[Категорий:Опер]]
