'''Борис Данилов''' (Данилов Борис Григорьевич) (1 идым 1923 – 1 кылме 1993) – марий писатель, поэт, прозаик, кусарыше, журналист, офицер-фронтовик, орденоносец, Марий АССР культурын заслуженный пашаенже. Борис Даниловын сылнымут пашаже тӱрлӧ шӧрынан лийын. Тудо шочмо йылме дене 12 книгам да рушла 3 сборникым луктын. Возымыжо тӱрлӧ альманахыш, школлан савыктыме лудшаш книгалашке пурен. Шуко произведенийже рвезе тукымлан пӧлеклалтын.<br />

== '''Илыш да творческий корныжо''' ==
Борис Данилов 1923 ий 1 сентябрьыште У Торъял районысо Човыксола ял кресаньык ешеш шочын. Шочмо-кушмо ялже нерген тудо тыге возен:<br />
Мемнан ялна йыр садеран  –<br />
Шӱшка сар шӱшпык шудо лукын.<br />
Уналыкеш миет, тунам<br />
Ок шу кайымет, коден ты лукым.<br />
Шочмо ялын мотор пӱртусшӧ дене пырля поэт пашаче калыкшымат чапландара:<br />
А ӱдыржӧ могай ялнан!<br />
Шинчат шарла, товат, ужат гын,<br />
Мӱй гай тӱрван, ару капан,<br />
Ойлен колта ласкан, тыматлын.<br />
Кӧране веле качылан –<br />
Лопка вачан, маска гай патыр. <br />
Поэтын ачажат – Григорий Андреевич – колхоз пашалан патыр, моткочак мыскараче марий лийын.
Чыла тиде: шочмо-кушмо ялын мотор пӱртусшӧ, поро кумылан пашаче калыкше, мыскарам да калыкмутым йӧратыше ачаже Борис Григорьевичлан поэзий велыш кумылзак лияшыже, возаш тӱҥалашыже мыняр-гынат полшен. Тӱҥалын тудо ондак пырдыж газетышке возаш, а 1937 ийыште, латныл ияш рвезын "Таир" пионер лагерьыште канен толмыж деч вара "Рвезе коммунист" газетеш "Сылне Таир" почеламутшо савыкталт лекте. Тылеч вара тудын почеламутшо, ойлымашыже "Ямде лий!", "Ленин ой", "Марий коммуна" газетлаште чӱчкыдынак кояш тӱҥалыныт, а рушла кусарыме почеламутшо-влак  "Марийская правда", "Комсомольская правда", "Красная звезда", "Литературная Россия" газетлаште савыкталтыныт.<br />
Борис Даниловлан поэзий корныш пеҥгыдынрак тошкалаш поэт Василий Яковлевич Рожкин шагал огыл полшен. 1939 ийыште У Торъял районысо Немда кыдалаш школыш марий йылме да литературым туныкташ Василий Рожкин миен. Тудо литературым йӧратыше да возаш тӱҥалше-влакым шке йырже ушен, школеш литкружокым почын. Тиде кружокыш тунемше-влак веле огыл, тыгак чыла кумылан еҥ коштыныт. Борис Данилов тиде жапыште У Торъял педучилищыште тунемын гынат, индеш меҥге торам шотлыде, «Василий Яковлевич деке куржталын» шке возымыжым шокшынекак манме семын пагалыме поэтлан ончыктен шоген, литкружокын занятийлашкыже коштын. Тиде кыл, ойлыманат огыл, сай саскам пуэн.<br />
Борис Данилов, рвезе тукымым туныкташ тӱҥалаш шонен, 1941 ий шошым педагогический училищым пытара. Но вашке Кугу Отечественный сар тӱҥалеш да Борис Даниловым Йошкар Армийыш налыт.18 ияш рвезе салтак шинельым чия. Политпашаеҥ- влак курс деч вара Ф. Энгельс лӱмеш военно-политический училищым тунемын. Тушечын - фронтыш. Самырык лейтенант, стрелковый батальонын комсоргшо, 1944 ийын Западный Украиныште тушман ваштареш талын кредалеш. <br />
Тул-вӱд гочын шуко меҥгым <br />
Ошкыл эртенам.<br />
Ир пыжашышке – Берлиныш<br />
Садыгак шуам!<br />
Тыге воза Задыбы селам утарен налмек, "Мом шотла гын сур куку?" почеламутыштыжо. А Торговище села верч кредалме деч ончыч ик ялешак шочын-кушшо  пырля тунемме йолташыжлан – Вениамин Ивановлан – сера:<br />
Кечыгут бой дене кумло меҥгым толын,<br />
Кид-йолем ноялмым сай шижам гынат,<br />
Пурымек, землянкыш, уло шӱм-кыл шолын,<br />
Серышым возальым, йолташем, тылат. <br />
Ты села верч виян кредалмаште комсорг-лейтенант нелын сусырген, вуйышкыжо, лач шинча воктек, осколка-влак перненыт. Комсоргын атакыш вӱдымӧ подвигшым "За отвагу" боевой медаль дене аклыме. Сусыргымыж деч вара Борис Григорьевич кок ий жап Тамбовский пехотный училищыште батальон комсорг лийын. 1947 ийыште Совет Армий радам гыч мӧнгӧ пӧртылеш.<br />
Борис Даниловын ачаже 1943 ийын ик тале кредалмашеш вуйжым пыштен.<br />
Сар деч вара первый ийлаштак Марий АССР Писатель ушемын правленийже, самырык автор-влакым поген, семинарым эртарен. Тунам Борис Данилов шукерте огыл гына возымо "Композитор воза ныжыл семым" почеламутшым лудын.<br />
Кугурак йолташ-влак тудын почеламутшым сайын акленыт, эше утларак возаш кумылаҥденыт. Тунам тудо кум идалык ВЛКСМ У Торъял райкомын первый секретарьжылан ыштен, рвезе-ӱдыр-влакым коммунистически воспитатлымаште активно участвоватлымыжлан "Знак Почёта" орден дене наградитлалтын. 1950-1952 ийлаште ВЛКСМ УК пеленсе Центральный комсомольский школышто тунеммек, умбакыже "Рвезе коммунист", "Марий коммуна", "Ямде лий!" газет редакцийлаште пашам ыштен.<br />
Поэтын икымше почеламут книгаже – "Мемнан корнына" – 1954 ийыште савыкталтын. Тылеч вара Борис Данилов чылаже латвич сборникым луктын. 1966 ийыште тудын "Йӧраташ гын, йӧраташ" сборникше нерген Марий АССР-ын калык поэтше Миклай Казаков тыге возен ыле: "Поэтын корныжо чын. Тудо шке йӱкшым муаш тырша".  Латвич ий гыч, 1981 ийыште, "Шурно савыш" сборникше нерген Марий АССР-ын калык поэтше Геннадий Матюковский куанен каласа: "Борис Даниловын чынак шке йӱкшӧ уло, тудын возымыжым молын дене от луго... Поэт шке творчествыштыже гражданский позицийым умбакыла пеҥгыдемден, эше кӱшкырак нӧлталын, мастарлыкшым шуарыме шотыштат ончыко у, ӱшанле ошкылым ыштен".<br />
"Йолташемлан" почеламутым Б. Данилов В. Ивановлан сар гыч серыш семын воза. Поэт мемнам, шкем чаманыде, шочмо элым аралаш ӱжеш. Тидым ме тыгай корнылаште лудына:<br />
Рвезе пагытна верч,<br />
Тыныс илыш верчын<br />
Ом чамане вӱрым,<br />
Нӧргӧ кап-кылем.<br />
"Элнаш иктат ок пуро" почеламут тӱҥалтыштак игече нерген иктешла. Йӱр талышна веле, ояр игече ала-куш йомын, но салтак тидым шотыш ок нал, элым аралаш кая. Почеламутышто салтакын лӱддымылыкшӧ ончыкталтеш. Тидым нимогай йӧсылык элым аралаш чарен ок сеҥе.<br />
Ныл ий эртыше сар нерген композиторат, поэт-влакат шуко возеныт. 60 ий эртымеке, ынде калык тиде шучко сарым кузеракын шарна?  Албанец, румын, поляк-влакат совет салтак-влаклан тауштат. Мӧнгӧ толын, салтак у оралтым чоҥаш тӱҥалеш. Чыла тидын нерген композитор ныжыл семым, поэт-влак сылне стихым возат-тидын нерген "Курымешлан чапнаже кодеш" почеламутышто ойлалтеш.
"Сенымашым кондышна" почеламутышто чакныде, кредалмашке касвеке кайыше лирический герой сӱретлалтеш. Май эрдене мӧҥгеш ошкыл толеш шке элышкыже сеҥымаш дене лӱддымо салтак.<br />

== '''Борис Даниловым шарнымаш''' ==
=== '''Михаил Якимов. Фронтовик, поэт, йолташ (Б. Даниловын шочмыжлан 50 ий темме вашеш)''' ===
Иктаж-кӧ дене кутырымо нерген возымо годым, шонет ма, от шоно, садак тушко шке нергенет ик-кок мутым пуртыде ок лий. Мыят кумдан палыме марий поэт йолташем Борис Данилов нерген возаш шичме деч ончыч ятыр ожнак почеламутым лудмо гыч, шинча-ваш ужын мутланен колтымо гоч когыньнан вашлиймынам шарналтышым.<br />
Мом манаш, жап йогенак эрта улмаш. Борис Григорьевичын йӧратыме Немда вӱдшат, мыйын пагалыме Копшер эҥеремат, плотина дене авырымым ончыде, йогат да йогат. Илыш корнат тыгак: куанжат, нелылыкшат идалык кушмым огыт чаракле, эртенак эртат.<br />
Шарнем мемнан Армийнан кугу сеҥымаш корнан 1944 ийжым. Тиде ийлаште мыйынат почеламутем-влак "Марий коммуна" газетеш коклан-коклан савыкталтыныт. Сандене газет странийылаште шке почеламутем кычалме, ончымо шот денат, мый тушан печатлалтше вес авторын кажне почеламут строкажым шкемынлан шотленак йӧратен, весе деч тунемаш шонен лудынам.<br />
Шарнем 1944 ий июль тылзысе "Марий коммуна" газетын ик номержым. Тунам мый кеҥеж пагытыште колхоз правленийыште учётчиклан шинчылтынам. Газет эре кид йымалнак лиеш ыле. Ик кечын газетыште лудым. "Йолташемлан". Почеламут. Тудын авторжо Борис Данилов. Автор возымыжым шке ялысе, пырляк фронтышко кайыме йолташыже, ончыкылык марий писатель Вениамин Ивановлан пӧлеклен:<br />
Ала сур шинельым ӱмбакет леведын,<br />
Киет шонен тӱрлым, укеат омет.<br />
Ала, лектын тӱгӧ, ончалат эрвеке -<br />
Шочмо-кушмо верым, Немдам шарналтет.
Очыни, тугакак эҥерна ӱмбалне,<br />
Чинчын-вунчын койын, кечыйол модеш.<br />
Тура сер воктенсе арама лоҥгаште <br />
Эр-кас шӱшпык муро сылнын шергылтеш.<br />
Шӱдыран кастене садыш погыналын,<br />
Муралтат дыр мурым ӱдыр-влак тачат.<br />
Элна верч кредалше патыр воин-влакын<br />
Сеҥымаш ден пӧртыл толмыштым вучат.<br />
Варажым, 1947 ийыште, Борис Данилов, армий радам гыч демобилизоватлалт толмеке, уло кумыл дене мурыш савырныше почеламутым возыш:<br />
Торъял корныжым,<br />
Кужу корныжым,<br />
Меҥгыжым шотлен толдальым...<br />
Торъял ӱдыржым, мотор ӱдыржым<br />
Вич ий эртымек шупшальым. <br />
Э, самырык пагыт! Нигунам ом мондо чатка кап-кылан, офицер кительжымат эше кудашдыме, яндар чурийвылышан, йомартле вараксим гай шинчаончалтышан рвезе поэтым "Марий коммуна" газет редакцийыште первый гана кидым кучен вашлиймем.<br />
Тиде 1948 ийыште лийын.<br />
– Борис Данилов. Торъял гыч.<br />
– Якимов Микал. Параньга гыч.<br />
Кечывал кочкышлан редакций пашаеҥ - влак А.З. Речкин ден М. Майн кайымеке, ме Борис Данилов дене ятыр мутланен шинчышна. О, пале, эше 25 ийымат темыдыме самырык марий поэтлан кужу да неле фронтовой корным эрташ пернен.<br />
Мемнан коклаште, ончет гын, улыжат куд ий веле ойыртем гынат, ойыртемжак – могай! Фронтовой тукым вашке ушым шынден, вашке кушкын, вашке чалемын. Но тунам да шуко вараракшат Борис Данилов нерген тидым ойлаш ок лий. Комсомол чонеш кушшо тукым вашке ок шоҥгем.<br />
Б.Г. Данилов 1923 ий 1 сентябрьыште кызытсе У Торъял район, Чобык ялеш шочын, Озыркан 1941 ий шошым педучилищым тунем лекмек, август тылзыштак Йошкар армий радамыш каен. Тыште политпашаен-влак курсым пытарымек, самырык лейтенант икмыняр жап Ф.Энгельс лӱмеш Военно-политический училищыште тунемын. Тиддеч вараже икымше Белорусский фронтышто кредалын. Белоруссийым утарышаш верч кредалмаште кок гана сусырген. Лейтенант подвигшым командований кӱкшын аклен – "За отвагу" медаль дене наградитлен.<br />
Сар деч вара  Б.Г. Данилов кок ий жап пехотный училищыште батальон комсорг лийын. 1947 ийыште Совет Армий  радам гыч демобилизоватлалт толмеке, ВЛКСМ У Торъял райкомын первый секретарьжылан ыштен. 1948 ийыште ВЛКСМ-лан 30 ий темме лӱмеш, молодёжьым коммунистически воспитатлымаште активно участвоватлымылан СССР Верховный Совет Президиумын Указше почеш "Знак Почёта" орден дене наградитлалтын.<br />
1950–1952 ийлаште ВЛКСМ ЦК пеленсе Центральный комсомольский школым пытарымек, Б.Г. Данилов "Рвезе коммунист", "Марий коммуна" редакцийлаште пашам ыштен. Тыгак "Ямде лий" газетын сар деч варасе первый номержым мемнан пагалыме поэтнак луктын. Тиддеч вара Данилов йолташ Медведево, Оршанка райгазетлаште тыршен.<br />
Поэт, прозаик Б.Г. Данилов чылаже кандаш книгам савыктен. Нунын коклаште Совет Союз Герой М.В. Лебедев нерген "Миша-артиллерист" документальный повесть, "Мемнан корнына", "Ямде лий", Йӧраташ гын, йӧраташ" сборник да молат.<br />
"Ончыко" журналнам лудшо-влак лӱм дене пагалыме поэтна Борис Григорьевич Даниловым ме 50 ий темме юбилей дене шокшын, кид кучен, саламлена:<br />
Эл куанлан муро, воштыл,<br />
Нелым – пайле ик висаш,<br />
Штык-перот ден ончык ошкыл,<br />
Фронтовик, поэт, йолташ!<br />

=== '''Василий Сапаев. Поэт - фронтовик (Борис Даниловын шочмыжлан 60 ий темме вашеш)''' ===
Сеҥымаш пайремлан 35 ий темме вашеш 60-шо Севско-Варшавский Краснознаменный, Суворов орденан стрелковый дивизийын ветеранже-влак Москваште вашлийыныт. Ленинский курыкышто верланыше Пионер полатыш тиде дивизийын кок шӱдӧ наре ончычсо салтакше ден офицерже-влак погыненыт. Тыштак Совет Союз Герой лӱмым кок гана налше армий генерал П.И. Батов, 125-ше стрелковый корпусын ончычсо командирже генерал-полковник А.М. Андреев да Кугу Отечественный сар годсо моло палыме командират лийыныт.<br />
Вашлиймаште вӱдышӧ чал упан еҥ мутым ик ветеран почеш весылан пуа.<br />
Теве трибуна ончыко кӱжгырак кап-кылан, шке ийготшо деч самырыкын койшо шӱргывылышан, но сар тулын ломыжшо гай сураҥше ӱпан еҥ лектын шогале. Ӱмбалныже шем костюм, оҥыштыжо "Знак Почёта" орден, "За отвагу" да ятыр моло медаль шийын-тойын волгалтыт, кидешыже изирак книгам кучен - тиде рушла кусарен лукмо "Земные огни" почеламут сборникше. Тудо саламлыме мутым каласыш да, пеленак налме книгажым ластыклен, почеламутым лудаш тӱҥале:<br />
Композитор воза ныжыл семым,<br />
Сылне стихым возат поэт-влак,<br />
Ныл ий годым кузе онар семын<br />
Шогенна ме эл верч, таҥем-влак.<br />
Кузерак, шуктыде кумло ийым,<br />
Тул коклаште чалемын ӱпна;<br />
Кузеракын мемнам тӱжем ий гыч<br />
Шарналтат уныка-шамычна... <br />
Тиде – марий поэт Борис Данилов, 60-шо дивизийын ветеранже, ончычсо 1283 полкысо 1-ше стрелковый батальонын комсоргшо, отставкысе капитан.<br />
Кугу Отечественный сарын ветеранже-влак совым рӱжге кырат, сой пасушто пырля кредалше фронтовик йолташышт деч сар жапыште возымыжым лудын пуаш йодыт.<br />
Борис Григорьевичын ушышкыжо, шинча ончыкыжо 1941 ий пӧртылеш. Латкандаш ияш рвезым уло ял калык Йошкар Армий радамыш ужата. Ачаже Йошкар-Олаш шумеш имне дене конден кода, варажым тудымат фронтыш налыт, икмыняр жап гыч увержат йомеш: 1943 ийын ик тале кредалмашеш ачажын ӱмыржӧ кӱрылтын. Борис Григорьевич тунам политсоставым ямдылыше курсым пытарен гына ыле да тудым Фридрих Энгельс лӱмеш военно-политический училищыш тунемаш колтеныт. Тушечын – фронтыш.<br />
Б. Данилов 1944 ийын июль тӱҥалтыште Касвел Украиныште кредалеш. Теве Задыбы селам утарен налыт. Селажын лӱмжӧ веле, ик пӧртат кодын огыл. Ял мучаште школ улмаш. Пӧртйымал олмеш блиндажым ыштеныт. А пӱртӱсшӧ чылтак шочмо верым ушештара: ончылно Турия эҥер шийла волгалтын йога, ялт Немда вӱдла коеш; воктене- пеледыш дене тӱрлымӧ ужар олык, умбалне- садер. Батальонын комсоргшо лейтенант Данилов ончыл линий гыч касвелыш батальонын КП-ыш ошкылеш. Ӱмбачше У-2 самолёт-влак чоҥештен эртышт да моткоч шып лие, пуйто сӧйжат уке. Чу, умбалне садерыште куку йӱк шоктыш. Мом шотла гын сур куку? Комсорг ошкылмымат чарныш. Колышт шогымо годым ушешыже почеламут корно-влак шочыт:<br />
Туриян эҥер воктене –<br />
Локуш чодыра.<br />
Шӱдыран кеҥеж кастене<br />
Пич южеш нера.<br />
Лачак куэрла коклаште<br />
Сар куку гына<br />
Неле бой лийшаш гутлаште <br />
Ала-мом шотла.<br />
Шижтаралын бой деч ончыч<br />
Сур куку мылам,<br />
Ончылнем мыняре кодмым<br />
Илыш кечылам... <br />
Куку мурымым чарныш. Комсорг, верже гыч содоррак тарванен, землянкыш толмек, коптилка воктек шинчеш да "Мом шотла сар куку?" почеламутшым возен шукта:<br />
Тале бой гыч сеҥен лектым <br />
Таче мый адак.<br />
Кырымеш тушманым йӧршын<br />
Мый илем садак.<br />
Каласа гын куэрлаште<br />
Куку мыланем,<br />
Ончылнем мыняре меҥге<br />
Кодын каяшем?<br />
Тул-вӱд гочын шуко меҥгым<br />
Ошкыл эртенам.<br />
Ир пыжашышке – Берлиныш<br />
Садыгак шуам! <br />
Кум лукан конвертыш пыштен, Йошкар-Олаш колта. Тиде почеламут 1945 ийыште "Родина верч" альманахын 2-шо номерыштыже савыкталтеш.<br />
Сеҥен налме Задыбы селаш кужун ышт шогал, ончылно – Ковель ола. Ты ола тӱрыштӧ фашист каратель-влак шым тӱжем утла еҥым лӱен пуштыныт. Ковель олам утараш наступленийыш кайыме деч ончыч тиде шӱгар воктен 1283-шо полкын командирже подполковник А.В. Казьков строй ончылно мутым ойлен:  <br />
– Орышо янлык гай фашист кашакын шучко пашашт мемнан шинча ончылнак, тидым ме нигунам она мондо. Тынар тӱжем дене еҥ пытарымым, ӱдырамаш ден йоча-влакым орландарымым разве проститлаш лиеш? Уке, ок лий! Фашист кашаклан колымаш! <br />
Строитлалт шогалше полк шке командиржын мутшым руалтен.<br />
– Оккупант-влаклан колымаш! <br />
60-шо Краснознаменный, Суворов орденан стрелковый дивизий кугу стратегический значениян Ковельым утараш приказым налын, ты ола гыч вич велыш кӱртньӧ корно да кум велыш шоссе эрта. Дивизийын 1283-шо полкшо ончылан задача шындалтын: Турия эҥерым Ковель ола деч эрвелне вончаш да атакыш керылташ. Разведчик-влак "йылмым" руалтен конденыт, пленыш логалше немыч офицер да тудын картше гоч мемнан командований тушманын планжым пален налын: нуно олаште ятыр объектым, складым да зданий-влакым пудештараш шонат. Тидым тушманлан ышташ пуыман огыл, жапым шуйкалыде, наступленийым тӱҥалман.
6 июльышто кеҥеж йӱд пеш тымык лийын. Тугай тымык, эсогыл Турия эҥер ӱмбалне кол чумалме йӱкат тыште да тушто шоктен. Вӱд гоч вончаш сапёр-влак эше ондакак пушым поген чумыреныт, пырням ваш пидын, шолым ыштеныт.<br />
Кеҥеж йӱд кӱчык, калык манмыла, кас ден эр ӱжара ваш ушнат. Пелйӱд деч вара лач ик шагатлан телефон дене команда пуалте. Мемнан наступленийым тушман ынже пале манын, артподготовка деч посна эҥер гоч вончышт да атакыш керылтыч. Ковель ола тӱрыштӧ йошкар ракета-влак каваш нӧлталтыч: тушман артиллерий тулым аралалташ йодын. Пулемёт-влак тототленыт, трассирующий пуля поче-поче йӱд рӱдым шӱткален. Ынде мемнан артиллерият салтак-влаклан ончыко каяшышт виян тулым почо. Ӱжара волгалтме годым Ковель ола тӱрыштӧ мемнан-влак атакыш тарванышт.<br />
Икымше батальонын ик ротыштыжо шуко еҥ ӱмыр лугыч йӧрлын, салтак-влак шеҥгек чакнаш тӱҥалыныт. Тунам комсорг, ты ротын боевой порядкышкыже ушнен, шке почешыже молым ӱжын кычкыралын:<br />
– Шкенан полкын чапше верч! Шочмо эл верч! Ончыко-о! <br />
Боец-влак атакыш керылтыныт:<br />
– Ура-а-а! Ура-а-а! <br />
Тыгай годым колымо нерген от шоно, уло кап-кылет, шӱмет тушман ваштареш чымалтеш.<br />
Теве тудын ваштареш кужу шинель урвалтан фашист траншей гыч тӧрштен лекте. Але тудо, але фашист - кудыжо-гынат иктыже пытышаш.<br />
Комсорг, пистолет дене лӱен, фашистым йӧрыкта да траншейыш тӧршта. Шижын ок шукто - шеҥгечынже ала-кӧ тудын ӱмбак керылтеш. Тунамак лӱйымӧ йӱк шергылтеш.<br />
– Лейтенант йолташ, илыше улат! – вуй ӱмбалныже йӱкым кольо. – Йӧра, ужын шуктышым, уке гын...<br />
Комсорг ӱмбачше колышо фашистым сӱмырен, кынел шогале.<br />
– Тау! - мане. Самырык салтакшымат палыш: тиде бой деч ончыч тудым комсомолыш пуртеныт, дивизийын штабышкыже комсомол билетым налаш пырля миеныт ыле.<br />
Тиде бой деч вара ятыр идалык эртымек, шукерте огыл гына, Борис Григорьевич Кременчуг ола гыч Г.Ф. Павличенко деч серышым налын: "Тыйын передовойыш толметым, мыйым комсомолыш пуртыметым пеш сайын шарнем. Мый лач тунам, бойыш пурымо деч ончыч, комсомолыш пуренам. Ту годсо комсомол билетем кызытат аралем.<br />
Тый тунам пеш самырык, шем шинчан, йыргешке чевер шӱргывылышан улат ыле, йолыштет кирзовый кем, кап пеленет полевой сумка, ваче ӱмбалнет кок шӱдыран ужар погон лийын- чыла тиде кызытат шинча ончылнем.<br />
Шарнем, кузе мый тый денет пырля дивизийын штабышкыже комсомол билетым налаш миенам..."<br />
Теве кӧ тунам, Ковель ола верч кредалме годым, самырык лейтенантым, марий калыкын эргыжым, колымаш деч утарен: украин калыкын эргыже Григорий Павличенко!<br />
1944 ийын 6 июльышто 60-шо дивизийын кок полкшо Ковельыш кок велым керылт пурен да олам тушман деч утарен налын. Тышеч касвел границат тора огыл, шымлу вич километр гына. Йӱдлан каналташ шогальыч. Южышт кузе пурен возыт, тугак нералтат, а комсоргын омо уке. Ушышкыжо йолташыж-влак толын пурат. Теве Белоруссийыште лиймыж годым 12-шо гвардейский стрелковый дивизийыште служитлыше Макс Майным вашлийын. Икте-весе кушто лиймышт, кузе кучедалмышт нерген ваш-ваш каласкаленыт, фронтышто улмышт годымак почеламутым возымышт нерген мутым луктыныт. Борис Григорьевич тунам курсым гына тунем лектын да Действующий Армийыш толын.<br />
Да, тиде кугу да неле сар нерген возаш кӱлешак. Кызыт йолташем-влак чылан фронтышто улыт. Кушто кызыт Вениамин Иванов пошкудем? Вет тудын дене пырля У Торъял педучилищыште тунемна, литературный кружокыш куржтална. Возаш да возаш, школышто пашам ышташ тӱналшаш веле – сар тарваныш. Мемнам вигак армийыш нальыч. Кызыт тудат лейтенант, тушман ваштареш кредалеш...  А ӱдыр-влак шочмо ялыште кастене уремыш лектын муралтат гын, уке гын? Вучен шуктат мо нуно мемнам?.. Ушышкыжо мӧҥгеш кодшо изи Анук шӱжарже толын пура, черле аваже... Кушто нуно илат? Эрвекыла, шочмо-кушмо Марий кундем могырыш ончен шога.
Землянкыш пурен, ик шӱлыш денак Вениамин Ивановлан пӧлеклыме "Йолташемлан" почеламутым сераш шинчеш:<br />
Кечыгут бой дене кумло меҥгым толын,<br />
Кид-йолем ноялмым сай шижам гынат,<br />
Пурымек землянкыш, уло шӱм-кыл шолын,<br />
Серышым возальым, йолташем, тылат.<br />
Ала тые планым ямдылет ты годым<br />
Угычын эрдене бойышко лекташ.<br />
Стихым я возет тый, шинчын ӱмыр водын,<br />
Серышым возет ма аватлан колташ...<br />
Шӱдыран кастене садыш погыналын,<br />
Муралтат дыр мурым ӱдыр-влак тачат.<br />
Элна верч кредалше патыр воин-влакым<br />
Сеҥымаш ден пӧртыл толмыштым вучат.<br />
Поэт умбакыже эл аралаш шогалмым, сареш вурс гай шуаралтмым возымек, йолташыж ончылно, пошкудыж ден марий шемер, уло совет калык ончылно клятвым пуымо семын почеламутшым кошарта:<br />
Волгалташ тӱҥалме пагыт годым мые,<br />
Угычын кынелын, бойышко каем.<br />
Рвезе пагытна верч, тыныс илыш верчын<br />
Ом чамане вийым, нӧргӧ кап-кылем.<br />
Граница тӱрыш лишемме семын батальонысо комсоргын пашаже койын шукемеш, вет совет воин-влак вес элысе орланыше калыклан патыр кидыштым шуят, фашист кид йымач нуным утараш пурат. Тидым кажне боецлан умылтараш кӱлын. Бой деч ончыч боец-влак комсомолыш, партий радамыш пурташ йодмашым возеныт, нунын тыгай кумылыштым тунамак шукташ кӱлын.<br />
Комсорг-поэт Вениамин Иванов йолташыжлан возымо семынак, икмыняр кече гыч, лачшым 8 июльышто, волгалташ тӱҥалме годым Торговище селам утараш боец-влакым атакыш кынелтен. Тиддеч ончыч Туровин, Якимовка, Ольшановка, Ружин да моло яллам утарен налыныт.<br />
Сенымаш верч, рвезе пагыт верч тудо вӱрымат, нӧргӧ кап-кылымат чаманен огыл. Тыгак возен ыле Вениамин йолташыжлан, пуйто чонжо пален, почеламутыштыжо мом возен, тудак лийын. Кечывал лишан кумшо атакыш кайыме годым 1-ше батальонын комсоргшо лейтенант Данилов, пистолетым тушман ӱмбак виктен, молгунамсылак эн ончылно куржын:<br />
– Сеҥымаш верч! Родина верч! Ура - а - а!<br />
Кенета лейтенантын шинчажлан ужаргын-кандын койын, вуйжым ала-мо дене перымыла, чытыдымын шокшын чучын колта. Тунамак кумык керылтеш...<br />
Тиде кредалме верыш, кушан нелын сусырген, кумло вич ий гыч уэш миен коштын да туштак Борис Григорьевич тыгай почеламутым возен:<br />
Ончылно – пеледше олык,<br />
Ончылно – пич чодыра.<br />
Пулемёт тушечын солыш<br />
Батальоным шудыла.<br />
Шокшо.<br />
Кӱшнӧ кава канде.<br />
Ӱлнӧ олык.<br />
От шыл – тӧр.<br />
Мина-влак пургедыт мландым,<br />
Мӱгыра Волынь вер – шӧр.<br />
Йолташем-влак шукын кодыч<br />
Ты кредалме пасуэш.<br />
Рвезынек шӱгарыш возыч –<br />
Илыш ок пӧртыл уэш.<br />
Сукалтем.<br />
Пеледыш-влакым<br />
Иктымат ом керт тӱкен,<br />
Вӱр конча.<br />
Таҥаш салтакын<br />
Пуйто мый шинчаш ончем. <br />
Тиде почеламутым Ковель ола верч кредалмаште вуйым пыштыше гвардий лейтенант М.А. Серебряковым шарныме лӱмеш серен. <br />
А Сеҥымаш кечым Борис Григорьевич Тамбов олаште вашлийын. Тышке тудым, госпитальыште эмлалтмыж деч вара, пехотный училищыш комсорглан колтеныт. Ты кечын почеламутым возыде кертын огыл. Теве тушеч икмыняр строка:<br />
Май эрдене <br />
Тыныс кече<br />
Шыргыж легылдыш каваш.<br />
Тар шикш гочын<br />
Ошкыл тольыч,<br />
Тый мемнан дек, Сеҥымаш!<br />
Каласаш кӱлеш: поэтын вуйыштыжо, лач шинча воктене, тачат осколко коштеш, тудым лукташ ок лий, садланак фронтовик-поэт "тиде осколкым гына – сарын сусыржым – коден ом керт, молыжым чыла кодем" манеш. Почеламутшым тыге кошарта:<br />
Тек курымжым ласкан ила<br />
Войнам киношто ужшо тукым. <br />
Колышт шинчыше ветеран кокла гыч оҥжо тич орденан ик еҥ кынел шогале, батальонын ончычсо комсоргшым, очыни, йӱкшӧ гыч палыш, вет ик гана огыл тудын атакыш, ончыко ӱжшӧ йӱкшым колын.<br />
– Йолташ-влак! Таҥ - влак! Тиде вет шӱмыш тулым чӱктышӧ мемнан боевой комсоргна! – кидым шуялтыш да, трибуна дек лишемын, шкенжым палдарыш: 1283 полкысо 1-ше стрелковый батальонын ончычсо командирже, кызыт отставкысе подполковник Чигидин.
– Мыйын комсорг-поэт йолташем, боевой корнынам нигунам мондыдымашым шарныкта. <br />
Кок фронтовой йолташ, кок командир кумло вич ий икте-весым ужын огытыл. Могай поро вашлиймаш! Когыньыштынат кумылышт тодылто, рудалт кайыше шер пырче гай йогышо шинчавӱдыштым шылтен, кужу жап ӧндалалт шогышт. А залыште рӱжге совым кырыме йӱк сар годым снаряд пудештмыла шергылтын...<br />
